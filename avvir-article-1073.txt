avvir.no: Sámi Dáiddárráđi  dilli eahpesihkar

Sámi Dáiddárráđi  dilli eahpesihkar
================================================================================
Salla-Mari West on 15 July, 2010 03:50:00
 
Davviriikkalaš Ministerráđđi (DMR) sáddii juovlamánus jagi 2008 
gulahallanplána Sámi Dáiddárráđđái (SDR). Dan báhpáris daddjo, ahte
DMR áigu gulahallat sámi organisašuvnnaiguin. Plánas maiddái čuožžu,
ahte loahpalaš mearrádus Sámi ovttasbargu bušeahtta vejolaš geahpedeami
birra gieđahallojuvvo bušeahtta 2011 ráđđádallama oktavuođas.
Gulahallanplána maŋŋá SDR:i ii leat boahtán lassi diehtu, mii lea ášši
dilli dál dahje loahpalaš mearrádusa birra. Dán dihte váldočálli Brita
Kåven ballá, ahte Ministerráđđi áigu boahttevuođas heaittihit SDR
doaibmadoarjagiid.
—    DMR lea mu oainnu mielde ráhkadan čielga gulahallanplána. Sámi
Dáiddárráđđái ii leat boahtán makkár ge diehtu, ahte Ministerráđđi
áiggošii hilgut dán plána. Dán báhpára loahppas lea cealkka, ahte doarjja
soaitá heaittihuvvot. Mii gal fertet dán duođas váldit. Eai olbmot duššiid
dihtii ráhkat plánaid, oaivvilda SDR váldočálli, Brita Kåven.
Eai leat gulahallan
DMR gulahallanplánas čavčča jagi 2009:s celko ahte Ministerráđđi joatká
gulahallama sámi organisašuvnnaiguin. Váldočálli Brita Kåven dieđuid
mielde SDR ii leat vel ságastallan Davviriikkalaš Ministerráđiin. Sámi
Dáiddárráđđi ballá ain, ahte doarjja nohká go sis eai leat leamašan vel
ráđđádallamat Ministerráđiin ášši birra.
— Sámi Dáiddárráđđi ii leat vel gulahallan Ministerráđiin. Dát mu
mielas čujuha dan, ahte DMR ii oba beroš gulahallat. Eat mii sáhte dán
vuođul lohkat, ahte DMR ii áiggo ge heaittihit SDR doaibmadoarjagiid.
Brita Kåven muittuha maid, ahte SDR sáddii mannán čavčča ášši birra
reivve Sámi Parlamentáralaš Ráđđái. Doppe ii leat boahtán vel vástádus
Dáiddárráđđái. Suoma Sámediggi álggii jođihit ráđi cuoŋománus
2010:s.
— Dat reivve lea várra mannan Ruoŧa beallai. Suoma Sámediggi ii leat vel
gieđahallan ášši, muhto áigu dahkat dan čakčat ja ohcat SDR reivve,
dadjá Suoma Sámedikki várreságadoalli Irja Seurujärvi-Kari ja ávžžuha
Brita Kåven váldit oktavuođa ovdamearkka dihte suinna njuolgga boahtte
mánus.
— Gulašii Ministerráđđái
Brita Kåven mielas Davviriikkalaš Ministerráđi galggašii doallat
Dáiddárráđis fuola. Sivvan son namuha go sápmelaččat ásset máŋgga
davviriikkas.
— Eat dieđe vel maidige boahtte jagi doarjagiid birra. Dat lea gal ártet
jos DMR fáhkkestaga heaitá ollásit min doaimma ruhtadeami boahttevuođas,
lohká Kåven.
Mearrádus váilu
Davviriikkalaš Ministerráđi ráđđeaddi, Petra Sjöström, muitala ahte ii
leat dahkkon vel makkárge mearrádus dan birra, ahte Davviriikkalaš
Ministerráđđi livčče geahpedeamen dahje heaitimin Sámi ovttasbarggu
doarjaga. Dál lea gal jođus evaluerenbargu, mii oaivvilda ahte DMR
árvvoštallá iežas bárggu earret eará SDR doaibmaplánaid ja
jahkedieđáhusaid vuođul . Sjöström dadjá maid ahte dan ulbmilin lea
dárkkistit oppa kultuvrralaš ovttasbarggu. Sámi ovttasbargu lea dieđusge
maid okta oassi dán evalueremis danin go Sámi ovttasbargu gullá maid
kultuvrralaš ovttasbargui.
— Dát evalueren gálggašii leat gárvvis jagi 2011:s, ii ge oktage dieđe
vel dan bohtosa. Soaitá leat, ahte eai šatta makkárge rievdadusat. Dan dihte
ii sáhte dál dadjat, ahte livčče šuoŋa vel man ge eará guvlui. Ministerat
leat dohkkehan jagi 2011 bušeahtta ja das eai leat makkár ge rievdadusat,
čilge Petra Sjöström.
SDR ii sáhte vuordit
Brita Kåvena DMR ráđđeaddi cealkámuš ii jeđđe. Son oaivvilda, ahte
evaluerema maŋŋá soaitá boahtit boađus, ahte doaibmadoarjagat
heaittihuvvojit.
— Ii leat vel mihkkige sihkkaraston, ahte midjiide lea joatkka DMR plánain.
Dilli lea ain seamma eahpesihkkar. Buorre bealli áššis lea dat, ahte SDRs lea
áigi iskat gádjut ruđa. Beassat vel garraseappot bargat dáinna áššiin ja
váldit oktavuođa politihkkáriiguin.  Eat mii dáppe Sámi Dáiddárráđis
sáhte dušše čohkkát ja vuordit mearrádusa, dadjá Kåven.
Plánat čakčii
Sámi Dáiddárráđđi lea jurddašan vuolgit fitnat DMR luhtte čakčat ja
háleštit Ministerráđi ovttasteddjiin.
— Dat lea álkit njunnálagaid čohkkát ja háleštit go telefovnna bokte.
Mii mannat dohko liikká, lei mearrádus makkár beare. Mun jáhkán das soaitá
leat ávki, dadjá Kåven.
