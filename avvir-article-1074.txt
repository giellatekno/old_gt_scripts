avvir.no: Heavvanii Iešjohkii

Heavvanii Iešjohkii
================================================================================
Berit Marie Lise Eira on 15 July, 2010 03:35:00
 
Lihkohisvuohta dáhpáhuvai viđa áigge eahkedis Iešjogas, veahá bajábealde
Sáđejoga gos ledje golmmas 50-60 jagiin fárrolaga bivdimin. Go lihkohisvuohta
dáhpáhuvai, leigga guovttis fatnasis oaggumin, goalmmát almmái ges lei
gáttis. Fanas galgá leat deaivan geađgái ja gopmánan nu ahte albmá
guovttos gahčaiga johkii.
– Okta nagodii beassat gáddái, muhto nubbi ii nagodan dan seamma, čilge
Kárášjoga leansmánni, Freddy Olaussen.
Ii lean šat heagga
Birrasii 65 jahkásaš almmái gii duššai, váldui rávdnjái iige beassan
šat gáddái. Son gávdnui váile guđa seamma eahkeda, ja galgá leat leamaš
čáze vuolde birrasii 45 minuhta ovdal go gávdnui. Dalle ii lean šat heagga.
– Mii geahččaleimmet goitge jiellut, ja jotkkiimet jiellumin dassážii go
anestesidoavttir bođii helikopteriin Tromssas, ja gávnnahii albmá leat
jápmán, muitala Olaussen.
Báikkálaš olbmot
Dát golmmas geat ledje oaggumin, leat buohkat gullevaččat Kárášjohkii,
muhto gaskavahko beaivet eai háliidan politiijat vel almmuhit namaid, sivas go
eai lean vuos sihkkarat ahte ledje go buohkat albmárohki lagamuččat ožžon
dieđu.
Almmái, gii lei gáttis, galgá leat čuojahan heahtenummarii, go oinnii
bártti. Nu ožžo ge sihke politiijat, buohccibiilabargoveahka ja
buollinčaskadeaddjit dieđu lihkohisvuođa birra. Heahteguovddážis ledje maid
sádden ambulánsahelikoptera ja buokčaleddjiid Tromssas.
Olusat ledje ohcamin
Kárášjoga leansmánni muitala ahte heahteveahka joavddai báikái sullii 15
minuhtta maŋŋil go ožžo dieđu, ja ohcagohte dakkaviđe fatnasiiguin.
Ohcamii serve birrasii 30 olbmo, máŋggas sis ledje báikkálaš olbmot geain
leat fatnasat báikki lahka ja sáhtte danne searvat. Olaussen muitala ahte
politiijat eai vel dieđe sihkkarit mo lihkohisvuohta lea dáhpáhuvvan, go leat
ain dutkamin ášši.
