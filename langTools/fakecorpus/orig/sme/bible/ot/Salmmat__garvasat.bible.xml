
<document>
  <header>
    <title>1</title>
  </header>
  <body>
    <book title="1 Sálmmaid girji ">
      <chapter number="1">
        <verse number="1">Ávdugas son guhte ii vádjol/ipmilmeahttumiid ráđi mielde,/guhte ii čuovvul suttolaččaid geainnu/iige čohkká bilkideddjiid searvvis, </verse>
        <verse number="2">muhto gávdná ilu Hearrá lágas/ja guorahallá dan ijatbeaivái. </verse>
        <verse number="3">Son lea dego muorra/gilvojuvvon golgi jogažiid gáddái:/dat addá šattus rivttes áigái,/eaige dan lasttat golnna./Buot su dagut lihkostuvvet. </verse>
        <verse number="4">Nu ii geava ipmilmeahttumiidda./Sii leat dego sáđut maid biegga biđge. </verse>
        <verse number="5">Dan dihtii eai ceavzze ipmilmeahttumat/go duopmu celkojuvvo,/iige suttolaččain leat sadji/vanhurskásiid searvvis. </verse>
        <verse number="6">Dasgo Hearrá dovdá vanhurskásiid geainnu,/muhto ipmilmeahttumiid geaidnu/doalvu hevvui. </verse>
      </chapter>
      <chapter number="2">
        <verse number="1">Manne álbmogat stuibmidit,/manne hutket olmmoščearddat duššálaččaid? </verse>
        <verse number="2">Eatnama gonagasat čuožžilit,/ráđđejeaddjit ráđđádallet gaskaneaset/Hearrá ja su vuidojuvvon gonagasa vuostái: </verse>
        <verse number="3">«Botkejehkot sudno láhkkiid/ja bálkestehkot eret sudno čatnasiid!» </verse>
        <verse number="4">Son guhte ráđđe almmis, boagusta,/Hearrá bilkida sin. </verse>
        <verse number="5">Son sárdnu sidjiide vašis,/son suorggaha sin buolli moaris: </verse>
        <verse number="6">«Mun ieš lean ásahan iežan gonagasa/Sionii, bassi várrásan.» </verse>
        <verse number="7">Mun almmuhan dan maid Hearrá lea ásahan./Son celkkii munnje: «Don leat mu bárdni,/odne mun du riegádahtten. </verse>
        <verse number="8">Ánut mus, de mun attán dutnje álbmogiid árbin/ja olles eatnama opmodahkan. </verse>
        <verse number="9">Don cuvket álbmogiid ruovdesoppiin/ja mollet daid dego láirálihtiid.» </verse>
        <verse number="10">Meannudehket dál viisásit, dii gonagasat,/váldet vuostái rávvagiid, eatnama ráđđejeaddjit! </verse>
        <verse number="11">Bálvalehket Hearrá baluin, rámidehket su doarggistemiin! </verse>
        <verse number="12">Cummistehket bártni,/amas son moaráhuvvat,/amadet dii duššat geainnu ala,/dasgo su moarri cahkkana fargga./Ávdugasat buohkat guđet dorvvastit sutnje. </verse>
      </chapter>
      <chapter number="3">
        <verse number="1">Dávveda sálbma, go son lei báhtareamen bártnis Absalomas. </verse>
        <verse number="2">Hearrá, man eatnagat leat mu vašálaččat!/Olusat čuožžilit mu vuostái. </verse>
        <verse number="3">Eatnagat dadjet munnje:/«Ipmil ii beastte du.» Sela </verse>
        <verse number="4">Muhto don, Hearrá, leat mu galba,/don leat mu gudni, don loktet mu oaivvi. </verse>
        <verse number="5">Mun čuorvvun jitnosit Hearrái,/ja son vástida munnje bassi váristis. Sela </verse>
        <verse number="6">Mun veallánin ja nohkken,/mun gohccájin, dasgo Hearrá doarjala mu. </verse>
        <verse number="7">Mun in bala logi duhát olbmás,/vaikko dat birastahtášedje mu. </verse>
        <verse number="8">Čuožžil, Hearrá! Beastte mu, Ipmilan!/Dasgo don časkkát buot mu vašálaččaid nirrii,/don cuvket ipmilmeahttumiid bániid. </verse>
        <verse number="9">Hearrás boahtá bestojupmi./Atte buressivdnádusa álbmogasat! Sela </verse>
      </chapter>
      <chapter number="4">
        <verse number="1">Koarrajođiheaddjái. Streaŋgačuojanasaiguin. Dávveda sálbma. </verse>
        <verse number="2">Vástit munnje go mun čuorvvun,/mu vanhurskkisvuođa Ipmil./Áŧestusain don veahkehat mu./Leage munnje árbmugas, ja gula mu rohkosa. </verse>
        <verse number="3">Olbmot, man guhká/dii heahppášuhttibehtet mu gudni?/Man guhká háhpohallabehtet guorusvuođa/ja bivdibehtet giellása? Sela </verse>
        <verse number="4">Dihtet ahte Hearrá dahká oavdduid/dasa guhte lea oskkáldas sutnje./Hearrá gullá go mun čuorvvun sutnje. </verse>
        <verse number="5">Jos moaráhuvvabehtet, de allet suddut./Jurddašehket go lehpet veallámin: «Orrot jaska!» Sela </verse>
        <verse number="6">Oaffaruššet rivttes oaffariid,/ja dorvvastehket Hearrái. </verse>
        <verse number="7">Eatnagat dadjet:/«Vare mii muosáhivččiimet lihku!»/Hearrá, báitos du muođuid čuovga midjiide. </verse>
        <verse number="8">Don attát stuorit ilu munnje/go sidjiide geain lea/gortni ja viinni valljivuohta. </verse>
        <verse number="9">Ráfis mun veallánan nohkkat,/dasgo aivve don, Hearrá,/divttát mu ássat oadjebassan. </verse>
      </chapter>
      <chapter number="5">
        <verse number="1">Koarrajođiheaddjái. Njurggonasčuojahemiin. Dávveda sálbma. </verse>
        <verse number="2">Hearrá, gula mu sániid,/fuomáš mu šuohkahusaid. </verse>
        <verse number="3">Guldal go mun čuorvvun veahki,/mu gonagas ja Ipmil./Hearrá, mun rohkadalan du. </verse>
        <verse number="4">Don gulat mu jiena iđedis,/árrat mun bijan áššán du ovdii ja vuorddán. </verse>
        <verse number="5">Don leat dakkár Ipmil guhte it gierdda ipmilmeahttunvuođa,/ii oktage bahá beasa orrut du luhtte. </verse>
        <verse number="6">Čeavlás olbmot eai oaččo loaiddastit du čalmmiid ovdii,/don vašuhat buot vearredahkkiid. </verse>
        <verse number="7">Don duššadat gielisteddjiid, Hearrá,/sorbmejeddjiid ja behtolaččaid don vašuhat. </verse>
        <verse number="8">Muhto du stuorra árbmugasvuođa dihtii/mun beasan boahtit du vissui,/mun luoitádan baluin du bassi tempela guvlui. </verse>
        <verse number="9">Hearrá, láide mu vanhurskkisvuođastat,/amaset mu vašálaččat olahit mu./Daga geinnot dássidin mu ovdii. </verse>
        <verse number="10">Sin njálmmis ii leat duohtavuohta,/sin siskkáldas lea billašupmi./Sin čotta lea rabas hávdi,/behtolaš sánit sis leat njuokčama alde. </verse>
        <verse number="11">Ipmil, dubme sin áššálažžan,/njeaidde sin sin bahás áigumušaid dihtii./Áje sin eret sin eatnat suttuid dihtii,/dasgo sii leat nággen du vuostái. </verse>
        <verse number="12">Muhto illudehkoset buohkat geat dorvvastit dutnje/ja ávvudehkoset agálaš áigái./Don suodjalat sin, ja sii guđet ráhkistit du nama,/ávvudit du dihtii. </verse>
        <verse number="13">Dasgo don, Hearrá, buressivdnidat vanhurskása,/du árbmu gokčá su dego galba. </verse>
      </chapter>
      <chapter number="6">
        <verse number="1">Koarrajođiheaddjái. Streaŋgačuojanasaiguin. «Gávccáda» mielde. Dávveda sálbma. </verse>
        <verse number="2">Hearrá, ale ráŋggáš mu moaristat,/alege bagat mu suhtustat. </verse>
        <verse number="3">Leage munnje árbmugas, Hearrá, dasgo mun lean vuoimmeheapmi./Dearvvašmahte mu, Hearrá, dasgo mu siskkáldas lea suorganan. </verse>
        <verse number="4">Mu siellu lea sakka suorganan,/muhto man guhká, Hearrá? </verse>
        <verse number="5">Hearrá, jorggit ja gájo mu heakka,/beastte mu árbmugasvuođastat. </verse>
        <verse number="6">Dasgo jábmimis ii oktage muitte du./Gii rámida du jábmiid áimmus? </verse>
        <verse number="7">Mun lean váiban šuohkkimis,/mu čierrun láktada mu oađđinsaji juohke ija,/mu gatnjalat njuoskadit mu seaŋgga. </verse>
        <verse number="8">Bahča moraš sotnada mu čalmmiid,/dat hedjonit, dasgo mu vuostálastit leat eatnagat. </verse>
        <verse number="9">Gáidet eret mu luhtte, buohkat guđet dahkabehtet veriid,/dasgo Hearrá lea gullan mu čierruma. </verse>
        <verse number="10">Hearrá lea gullan mu njuoras átnuma./Son vástida mu rohkosii. </verse>
        <verse number="11">Buot mu vašálaččat heahppášuhttojuvvojit./Sii suorganit,/ja fáhkka geassádit heahpadiin. </verse>
      </chapter>
      <chapter number="7">
        <verse number="1">Dávveda váidalansálbma, man son lávllui Hearrái benjaminlaš Kuša ságaid dihtii. </verse>
        <verse number="2">Hearrá, Ipmilan, dutnje mun dorvvastan./Beastte mu ja gájo mu buohkain geat doarridit mu, </verse>
        <verse number="3">amas vašálaš gaikkodit mu dego ledjon,/geassit mu eret/- iige oktage veaje mu gádjut. </verse>
        <verse number="4">Hearrá, Ipmilan, jos mun lean áššálaš,/jos mu gieđain lea vuoigatmeahttunvuohta,/ </verse>
        <verse number="5">jos lean dahkan bahá ustibii/ja speadjan vuostálasti siva haga, </verse>
        <verse number="6">de doarridehkos ja joksos vašálaš mu,/dulbmos mu heakka eatnamii/ja bálkestehkos mu gudni muldii. Sela </verse>
        <verse number="7">Hearrá, čuožžil moaristat,/vuostálastte mu vašuheddjiid./Morit, Ipmilan, don guhte ásahat duomu. </verse>
        <verse number="8">Čoahkkanehkoset álbmogat du lusa,/ráđđe sin allagasas. </verse>
        <verse number="9">Hearrá, don guhte dubmet álbmogiid,/veahket mu vuoigatvuohtasan,/dasgo mun lean vanhurskkis ja láitemeahttun. </verse>
        <verse number="10">Loahpat ipmilmeahttumiid bahávuođa,/muhto divtte vanhurskása bissut nanusin,/don guhte dutkkat váimmu ja monemuččaid,/don vanhurskkis Ipmil. </verse>
        <verse number="11">Ipmil lea mu galba,/son beastá sin geain lea vuoigatlaš váibmu. </verse>
        <verse number="12">Ipmil lea vanhurskkis duopmár,/Ipmil guhte moaráhuvvá juohke beaivvi. </verse>
        <verse number="13">Jos muhtun ii vuollán, de son sadjá miehkis,/gealdá dávggis ja sikte, </verse>
        <verse number="14">son ráhkada goddi vearjjuid,/ja gárvvista buolli njuolaid. </verse>
        <verse number="15">Geahča, ipmilmeahttun lea áhpeheapmi bahávuođain,/dat sahkanahttá vearrivuođa ja riegádahttá behttosa. </verse>
        <verse number="16">Son lea goivon rokki ja dahkan dan čiekŋalin,/muhto ieš gahččá hávdái man rokkai. </verse>
        <verse number="17">Vearrivuohta man son lea smiehttan, jorggiha su iežas vuostái,/veahkaváldi deaivá su iežas oaivečohka. </verse>
        <verse number="18">Mun rámidan Hearrá vanhurskkisvuođa/ja máinnun Hearrá, Alimusa, nama. </verse>
      </chapter>
      <chapter number="8">
        <verse number="1">Koarrajođiheaddjái. Gittita mielde. Dávveda sálbma. </verse>
        <verse number="2">Hearrá, Ipmileamet, man hearvái lea du namma/miehtá eatnama,/don lebbet hearvásvuođat albmái. </verse>
        <verse number="3">Uhcahaččaid ja njuoratmánáid njálmmis/don leat vuođđudan alccesat suoji vašálaččaidat vuostái,/bissehit juohke vuostálasti ja mávssaheaddji. </verse>
        <verse number="4">Go mun oainnán du almmi, du suorpmaid dagu,/mánu ja násttiid maid don leat ráhkadan, </verse>
        <verse number="5">de mii lea dalle olmmoš, go don muittát su,/olbmománná, go don anát sus fuola? </verse>
        <verse number="6">Don dahket su goasii Ipmila láhkásažžan/ja kruvnnidit su hearvásvuođain ja gudniin. </verse>
        <verse number="7">Don diktet su ráđđet gieđaidat dagu,/bidjet buot su julggiid vuollái: </verse>
        <verse number="8">Sávzzaid ja vuovssáid, buot omiid,/velá meahci spiriidge, </verse>
        <verse number="9">almmi lottiid ja meara guliid,/buot mat johtet meara bálgáid mielde. </verse>
        <verse number="10">Hearrá, Ipmileamet,/man hearvái lea du namma miehtá eatnama. </verse>
      </chapter>
      <chapter number="9">
        <verse number="1">Koarrajođiheaddjái. «Mut labben» mielde. Dávveda sálbma. </verse>
        <verse number="2">Hearrá, mun giittán du oppa váimmustan/ja muitalan buot du oavdudaguid birra. </verse>
        <verse number="3">Mun illudan ja ávvudan du siste/ja máinnun du nama, don Alimus. </verse>
        <verse number="4">Mu vašálaččat geassádedje,/sii jorraledje ja dušše du muođuid ovddas. </verse>
        <verse number="5">Duođaid, don leat dubmen ja addán munnje rievtti,/don, vuoigatlaš duopmár, leat čohkánan truvnnu ala. </verse>
        <verse number="6">Don ráŋgot álbmogiid ja duššadit ipmilmeahttumiid,/don sihkkot eret sin nama agálaččat. </verse>
        <verse number="7">Vašálaš lea cuvkejuvvon ja duššaduvvon agibeaivái,/sin gávpogiid don leat njeaidán,/iige sis leat báhcán muituge. </verse>
        <verse number="8">Hearrá ráđđe agálaš áigái,/duomu várás son lea ceggen truvnnus. </verse>
        <verse number="9">Son dubme máilmmi vanhurskásit,/cealká vuoigatlaš duomu álbmogiidda. </verse>
        <verse number="10">Hearrá lea sordojuvvon olbmuid ladni,/ladni áŧestusa áiggiid. </verse>
        <verse number="11">Dutnje dorvvastit buohkat guđet dovdet du nama,/dasgo don, Hearrá, it beahte sin guđet ohcet du. </verse>
        <verse number="12">Lávlot máidnumiin Hearrái, guhte orru Sionis,/almmuhehket su stuorra daguid álbmogiidda. </verse>
        <verse number="13">Dasgo son guhte mávssaha vara, muitá,/iige vajáldahte vártnuhemiid bárguma. </verse>
        <verse number="14">Leage munnje árbmugas, Hearrá, geahča dan gillámuša man vašálaš lea dagahan munnje./Don loktet mu eret jápmima poarttaid luhtte, </verse>
        <verse number="15">vai mun beasan máidnut du rámáduslávlagiiguin/ja ávvudit du bestojumi dihtii Siona poarttain. </verse>
        <verse number="16">Álbmogat vudjo dan hávdái man ieža ledje roggan,/sin juolggit sorrojedje dan fierbmái man sii ledje gokčan. </verse>
        <verse number="17">Hearrá almmustuvai ja doalai duomu,/ipmilmeahttumat darvánedje gieđaideaset daguide. Higgajon. Sela </verse>
        <verse number="18">Jábmiid áibmui mannet ipmilmeahttumat,/buot álbmogat mat vajáldahttet Ipmila. </verse>
        <verse number="19">Muhto váivvášat eai vajálduva agálaččat,/vártnuhemiid doaivva ii dušša agálaš áigái. </verse>
        <verse number="20">Čuožžil, Hearrá!/Ale divtte olbmuid oažžut fámu,/divtte álbmogiid dubmejuvvot du muođuid ovddas. </verse>
        <verse number="21">Hearrá, surget álbmogiid/vai sii árvidit ahte sii leat dušše olbmot. Sela </verse>
      </chapter>
      <chapter number="10">
        <verse number="1">Hearrá, manne leat nu guhkkin?/Manne čiehkádat áŧestusa áiggi? </verse>
        <verse number="2">Ipmilmeahttumat oaguhit vártnuheami čeavllisteaset,/muhto sii darvánit juonaidasaset. </verse>
        <verse number="3">Ipmilmeahttun rábmo iežas vuovdás anistumi,/buressivdnida ruhtaváibmila ja hiddjida Hearrá. </verse>
        <verse number="4">Ipmilmeahttun čevllohallá ja jurddaša:/«Ipmil ii ráŋggáš. Ii son oppa leatge.» </verse>
        <verse number="5">Son lihkostuvvá buot das maid dahká,/guhkkin eret sus leat du duomut./Son ii beroš vašálaččainis. </verse>
        <verse number="6">Son dadjá váimmustis: «Ii mihkkege lihkastahte mu,/mun in šatta lihkuhisvuhtii.» </verse>
        <verse number="7">Su njálmmi dievva leat garuhusat,/behtolašvuohta ja veahkaváldi,/su njuokčama alde lea vearrivuohta ja bahávuohta. </verse>
        <verse number="8">Son vuođgŋá dáluid lahkosiin,/čihkosis goddá vigiheami./Su čalmmit vákšot vigiheami, </verse>
        <verse number="9">son šokčá čihkosis dego ledjon rođus./Son šokčá vártnuheami,/dohppe su ja sorrá su fierbmásis. </verse>
        <verse number="10">Son njahkala vuođgŋinláhkái,/vártnuheapmi vuollána su fápmui. </verse>
        <verse number="11">Son dadjá váimmustis: «Ipmil vajáldahttá./Son lea čiehkan ámadajus iige goassege oainne maidege.» </verse>
        <verse number="12">Hearrá, čuožžil! Ipmil, lokte gieđat,/ale vajáldahte vártnuhemiid. </verse>
        <verse number="13">Manne ipmilmeahttumat hiddjidit Ipmila/ja dadjet váimmusteaset: «It don ráŋggáš»? </verse>
        <verse number="14">Don oainnát heađi ja morraša/don oainnát buot ja anát fuola./Vártnuheapmi bidjá áššis du ovdii,/dasgo don leat oarbása veahkeheaddji. </verse>
        <verse number="15">Doaje ipmilmeahttun ja bahás olbmo fámu,/ozahala su ipmilmeahttunvuođa, amas dat leat šat. </verse>
        <verse number="16">Hearrá lea gonagas agálašvuhtii,/vieris álbmogat leat jávkan su eatnamis. </verse>
        <verse number="17">Hearrá, don gulat váivvášiid átnumiid,/don jorgalat bealji sin guvlui ja nannet sin váimmu. </verse>
        <verse number="18">Don veahkehat oarbásiid ja sordojuvvon olbmuid vuoigatvuhtii./Olbmot guđet leat boahtán eatnamis, eai oaččo šat suorggahit. </verse>
      </chapter>
      <chapter number="11">
        <verse number="1">Koarrajođiheaddjái. Dávveda sálbma. [6] Hearrái mun dorvvastan./Mo dii sáhttibehtet dadjat munnje:/«Báhtar várrái dego loddi! </verse>
        <verse number="2">Dasgo geahča, ipmilmeahttumat geldet dávggi ja bidjet njuola gárvvisin gealdaga duohkái,/seavdnjadin sii áigot báhčit sin geain leat duođalaš váimmut. </verse>
        <verse number="3">Go vuođđu gaikkoduvvo,/maid de vanhurskkis sáhttá dahkat?» </verse>
        <verse number="4">Hearrá lea bassi tempelisttis,/Hearrá truvdnu lea almmis./Su čalmmit oidnet buot,/son guorahallá olbmuid geahčastagainis. </verse>
        <verse number="5">Son dutká vanhurskásiid, muhto vašuha ipmilmeahttumiid,/ja sin geat ráhkistit veahkaválddi. </verse>
        <verse number="6">Ipmilmeahttumiid ala son diktá arvit/buolli hilaid ja riššaid,/boaldi báhkka biegga lea sin oassi. </verse>
        <verse number="7">Hearrá lea vanhurskkis, son ráhkista vuoigatlaš daguid./Vuoigatlaččat besset oaidnit su ámadaju. </verse>
      </chapter>
      <chapter number="12">
        <verse number="1">Koarrajođiheaddjái. «Gávccáda» mielde. Dávveda sálbma. </verse>
        <verse number="2">Gájo mu, Hearrá! Ipmilbalolaččat leat jávkan,/eai leat šat oskkáldas olbmot. </verse>
        <verse number="3">Juohkehaš sárdnu giellásiid lagamuččainis,/hállá litna baksamiiguin ja guoktilaš mielain. </verse>
        <verse number="4">Duššadehkos Hearrá buot litna baksamiid,/juohke njuokčama mii sárdnu stuorra sániid. </verse>
        <verse number="5">Sii dadjet: «Njuovčča addá midjiide vuoimmi,/baksamat leat min beali./Gii de lea min hearrá?» </verse>
        <verse number="6">«Vártnuheamit sordojuvvojit ja váivvášat šuhkket, danne mun čuožžilan», cealká Hearrá./«Mun beasttán su guhte badjelgehččojuvvo.» </verse>
        <verse number="7">Hearrá sánit leat buhtes sánit,/dego silba, buhtistuvvon stáččus eatnamis,/čieža geardái čilgejuvvon. </verse>
        <verse number="8">Hearrá, don várjalat min,/don gáhttet min agálaš áigái dán soga vuostái, </verse>
        <verse number="9">gos ipmilmeahttumat jođašit olmmáštala,/ja návccahisvuohta ráđđegoahtá olbmuid gaskkas. </verse>
      </chapter>
      <chapter number="13">
        <verse number="1">Koarrajođiheaddjái. Dávveda sálbma. </verse>
        <verse number="2">Man guhká, Hearrá? Vajáldahtátgo mu?/Man guhká čiegadat ámadajot mus? </verse>
        <verse number="3">Man guhká leat mus morašlaš jurdagat sielustan/ja moraš váimmus geažos beaivvi?/Man guhká mu vašálaš lea vuoittu bealde? </verse>
        <verse number="4">Geahča deike ja vástit munnje, Hearrá Ipmilan./Čuvge mu čalmmiid,/aman oađđát jápmimii, </verse>
        <verse number="5">amas mu vašálaš dadjat: «Mun vuiten»,/ja amaset mu vuostálastit illudit go mun suoibbun. </verse>
        <verse number="6">Muhto mun dorvvastan du oskkáldasvuhtii,/mu váibmu illuda du bestojumis./Mun dáhtun lávlut Hearrái,/dasgo son lea dahkan munnje buori. </verse>
      </chapter>
      <chapter number="14">
        <verse number="1">Koarrajođiheaddjái. Dávveda sálbma. [6] Jalla dadjá váimmustis:/Ipmil ii leat./Bahát ja fasttit leat sin dagut,/ii leat oktage guhte dahká buriid. </verse>
        <verse number="2">Hearrá geahččá almmis/olbmuid mánáide./Son dáhttu oaidnit leago oktage jierpmálaš,/oktage gii ohcá Ipmila. </verse>
        <verse number="3">Buohkat leat čádjidan,/juohkehaš lea billašuvvan./Ii leat oktage guhte dahká buriid,/ii fal ii oktage. </verse>
        <verse number="4">Eaigo sii maidege ipmir,/dát vearredahkkit?/Sii njillet mu álbmoga, borret dan dego láibbi,/eaige čuorvvo Hearrá. </verse>
        <verse number="5">Muhto sii deaivvahallet ballui,/dasgo Ipmil lea vanhurskásiid beali. </verse>
        <verse number="6">Dii dahkabehtet vártnuheami áigumuša heahpadin,/muhto Hearrá lea su dorvu. </verse>
        <verse number="7">Vare Israel oččošii bestojumi Sionis!/Go Hearrá jorgala álbmogis vuorbbi,/de Jáhkot ávvuda ja Israel illuda. </verse>
      </chapter>
      <chapter number="15">
        <verse number="1">Dávveda sálbma. [6] Hearrá, gii oažžu boahtit du goahtái,/gii beassá orrut du bassi váris? </verse>
        <verse number="2">Dat guhte vádjola láitemeahttumit/ja dahká rievttuid,/guhte sárdnu duohtavuođa váimmustis. </verse>
        <verse number="3">Dat guhte ii njuokčamastte sealggebealde,/guhte ii daga baháid lagamužžasis/iige heahppášuhte siidaguoimmis. </verse>
        <verse number="4">Dat guhte badjelgeahččá su gii lea hilgojuvvon,/muhto gudnejahttá sin guđet ballet Hearrás,/guhte doallá dan váli man lea vurdnon,/vaikko dat vahágahttá su iežas. </verse>
        <verse number="5">Dat guhte ii lone ruđaidis vuoittu dihtii,/iige divtte iežas dulgojuvvot/vahágahttit vigiheami./Dat guhte dán mielde eallá,/ii goassege suoibbo. </verse>
      </chapter>
      <chapter number="16">
        <verse number="1">Dávveda miktam. [6] Várjal mu, Ipmil,/dasgo mun dorvvastan dutnje. </verse>
        <verse number="2">Mun dajan Hearrái: «Don leat mu Hearrá,/ii mus leat mihkkege buriid earet du.» </verse>
        <verse number="3">Mun čuovun eatnama bassi olbmuid,/ja illudan daid dihtii geat adnojuvvojit alla árvvus. </verse>
        <verse number="4">Ollu gillámušaid fertejit gierdat/sii geat doarridit eará ipmiliid./Mun in hálit golggahit varraoaffara sidjiide/inge hálit váldit sin nama njálbmásan. </verse>
        <verse number="5">Hearrá, don leat mu árbeoassi ja mu cearki,/don mearridat mu vuorbbi. </verse>
        <verse number="6">Mun ožžon iežan oasi čáppa eatnamis,/duođaid, hearvás árbbi lean ožžon. </verse>
        <verse number="7">Mun máinnun Hearrá guhte rávve mu,/velá ihkkuge gulan su rávvagiid váimmustan. </verse>
        <verse number="8">Álo mun anán Hearrá muittus,/go son lea mu olgeš bealde,/de mun in goassege suoibbo. </verse>
        <verse number="9">Danne mu váibmu illuda/ja mu siellu ávvuda,/velá mu rumašge lea oadjebas. </verse>
        <verse number="10">Don it guođe mu sielu jábmiid áibmui,/don it divtte oskkáldas bálvaleaddját oaidnit iežas hávddi. </verse>
        <verse number="11">Don válddahalat munnje eallima geainnu,/du muođuid ovddas lea ilu dievasvuohta,/agálaš ávvu du olgeš gieđa bealde. </verse>
      </chapter>
      <chapter number="17">
        <verse number="1">Dávveda rohkos. [6] Gula, Hearrá, mu vuoigatlaš ášši,/guldal mu čuorvasa./Fuomáš mu rohkosa mii boahtá beahtekeahtes baksamiin. </verse>
        <verse number="2">Dus mun vuorddán vuoigatvuođa./Du čalmmit oidnet dan mii lea duohta. </verse>
        <verse number="3">Don geahččalat mu váimmu, ja guorahalat mu ihkku,/don geahččalat mu,/muhto it gávnna mus vearrivuođa./Mun in suddudan njálmmiinan </verse>
        <verse number="4">olbmuid láhkái./Du sáni mielde/mun doalahin iežan eret veahkaválddálaččaid bálgáin. </verse>
        <verse number="5">Mun čuvvon du luottaid,/mu juolggit eai suibbodan. </verse>
        <verse number="6">Mun čuorvvun dutnje, Ipmil, ja don vástidat munnje./Jorgal bealját mu beallái ja gula mu sániid. </verse>
        <verse number="7">Čájet munnje du ovddolaš buorrevuođa./Don beasttát olgeš gieđain sin geat báhtarit vašálaččain/ja ohcet suoji du luhtte. </verse>
        <verse number="8">Várjal mu dego čalbmegáhkát,/čiega mu soajáidat suoivanii </verse>
        <verse number="9">ipmilmeahttumiid ovddas geat fallehit mu,/jápminvašálaččaid ovddas geat birastahttet mu. </verse>
        <verse number="10">Sii leat dahppan garra váimmuset/ja váldán čeavlás sániid njálbmáseaset. </verse>
        <verse number="11">Dál sii birastahttet mu gos dal váccežan,/sii atnet mu čalmmis ja dáhttot časkit mu eatnamii. </verse>
        <verse number="12">Sii leat dego gaikkodeaddji nealgeledjon,/dego vuođgŋi beahtu. </verse>
        <verse number="13">Čuožžil, Hearrá! Mana vašálačča vuostái ja časkke su vuolás./Beastte mu heakka ipmilmeahttumis mihkiinat. </verse>
        <verse number="14">Hearrá, beastte mu gieđainat dán máilmmi olbmuin,/sis geat leat ožžon eallima buori bálkká./Deavdde sin čoavjji dainna maid don leat vurken sidjiide,/divtte sin bártniid gallánit,/ja guđđoset sii valljugasvuođa mánáidasaset. </verse>
        <verse number="15">Mun beasan oaidnit du ámadaju danne go mun lean vanhurskkis,/go morihan, de gallánan go oainnán du hámi. </verse>
      </chapter>
      <chapter number="18">
        <verse number="1">Koarrajođiheaddjái. Dávveda, Hearrá bálvaleaddji, sálbma. Dávvet lávllui dan Hearrái go Hearrá lei gádjon su buot vašálaččaid ja Saul gieđas. </verse>
        <verse number="2">Son celkkii: [6] Hearrá, du mun ráhkistan, don leat mu fápmu. </verse>
        <verse number="3">Hearrá lea mu bákti ja mu ladni, mu beasti,/mu Ipmil, mu várri gosa báhtaran,/mu galba, mu bestojumi čoarvi ja suodji. </verse>
        <verse number="4">Mun čuorvvun Hearrá guhte lea mu máidnunlávlla,/son beastá mu vašálaččain. </verse>
        <verse number="5">Jápmima báttit čavge mu birra,/heavahusa rávnnjit suorggahedje mu. </verse>
        <verse number="6">Jábmiid áimmu čatnasat sorrojedje mu birra,/jápmima gielat ledje mu luotta alde. </verse>
        <verse number="7">Dalle mun rávken Hearrá áŧestusastan ja čurvon Ipmilan./Son gulai mu jiena tempelisttis,/su bealljái olii mu čuorvvas. </verse>
        <verse number="8">Dalle eanan doarggistii ja rábaidii,/váriid vuođđu lihkadii,/dat doarggistedje su moaris. </verse>
        <verse number="9">Suovva badjánii su njunis,/duššadeaddji dolla su njálmmis,/čuotnamat ja hilat. </verse>
        <verse number="10">Son sojahii almmi ja njiejai,/sevdnjes balvvat julggiid vuolde. </verse>
        <verse number="11">Son girddii kerubaid alde,/biekka soaját dolvo su hoahpus. </verse>
        <verse number="12">Son dagai seavdnjadasa govččasin/ja giesai iežas suhkkes arvebalvvaid sisa. </verse>
        <verse number="13">Báitagis johte balvvat su ovddabealde,/čuorbmasiiguin ja áhcagas hilaiguin. </verse>
        <verse number="14">Hearrá čearggui almmis,/Alimus divttii jienas gullot/- čuorbmasiid ja áhcagas hilaid siste. </verse>
        <verse number="15">Son bážii njuolaidis ja biđgii vašálaččaidis,/son balddii sin eatnat álddagasaiguin. </verse>
        <verse number="16">Mearrabotni rokkit ihte,/eatnama vuođut oidnojedje/go don, Hearrá, áitet,/bossot ja russot vašis. </verse>
        <verse number="17">Son geigii gieđa allagasas ja dohppii mu,/rohttii mu bajás čiekŋalis čáziin. </verse>
        <verse number="18">Son gájui mu fámolaš vašálaččain,/vuostálastiin geat ledje munnje menddo gievrrat. </verse>
        <verse number="19">Sii gevve mu ala mu lihkuhisvuođa beaivvi,/muhto Hearrá šattai mu doarjjan. </verse>
        <verse number="20">Son doalvvui mu friddjavuhtii,/son besttii mu, dasgo son ráhkista mu. </verse>
        <verse number="21">Hearrá mávssii munnje mu vanhurskkisvuođa mielde,/son bálkkašii mu danne go mu gieđat ledje buhttásat, </verse>
        <verse number="22">dasgo mun ledjen čuvvon Hearrá geainnuid/inge lean bahávuođas gáidan eret Ipmilis. </verse>
        <verse number="23">Buot su lágaid atnen mun muittus,/mun in hilgon su báhkkomiid. </verse>
        <verse number="24">Su ovddas mun ledjen láitemeahttun/ja váruhin suddudeames. </verse>
        <verse number="25">Hearrá mávssii munnje mu vanhurskkisvuođa dihtii,/go son oinnii ahte mu gieđat ledje buhttásat. </verse>
        <verse number="26">Don leat oskkáldas oskkáldassii/ja vuoigatlaš vuoigatlažžii. </verse>
        <verse number="27">Don leat buhtis buhttásii/ja nággár nággárii. </verse>
        <verse number="28">Don beasttát vártnuhemiid,/muhto vuolidat sin geain leat gorges čalmmit. </verse>
        <verse number="29">Hearrá, don divttát mu lámppá čuovgat,/Ipmilan čuvge mu seavdnjatvuođa. </verse>
        <verse number="30">Du vehkiin mun fallehan soahteveaga,/mu Ipmila vehkiin mun njuiken muvrra badjel. </verse>
        <verse number="31">Ipmila geaidnu lea ollislaš,/ja Hearrá sátni lea buhtis./Son lea buohkaid galba geat dorvvastit sutnje. </verse>
        <verse number="32">Dasgo gii lea Ipmil earet Hearrá,/ja gii lea bákti earet min Ipmila? </verse>
        <verse number="33">Ipmil vearjuda mu fámuin,/son dahká mu vádjolusa láitemeahttumin. </verse>
        <verse number="34">Son dahká mu julggiid sarvá-álddu juolgin/ja addá munnje coavcci bávttis. </verse>
        <verse number="35">Son oahpaha mu gieđaid soahtat,/mu gieđaid gealdit veaikedávggi. </verse>
        <verse number="36">Don addet munnje bestojumát galbba,/don dorjot mu olgeš gieđainat./Don gullet mu rohkosa ja dahket mu stuorisin. </verse>
        <verse number="37">Don rahpet geainnu mu lávkkiide,/eaige mu láhpelađđasat vealčasan. </verse>
        <verse number="38">Mun doarridin vašálaččaidan ja joksen sin,/inge jorggihan ovdal go ledjen duššadan sin. </verse>
        <verse number="39">Mun cuvkejin sin, nu ahte eai sáhttán čuožžilit,/sii gahčče mu julggiid vuollái. </verse>
        <verse number="40">Don vearjudit mu soahtái,/ja bággejit mu vuostálastiid vuollánit. </verse>
        <verse number="41">Don ádjet mu vašálaččaid báhtui,/mun loahpahin sin geat vašuhedje mu. </verse>
        <verse number="42">Sii čurvo, muhto ii oktage gádjon,/sii čurvo Hearrá, muhto son ii vástidan. </verse>
        <verse number="43">Mun cuvkejin sin dego gavjjaid biekka ovdii/ja dulbmen sin dego bálgáid durddi. </verse>
        <verse number="44">Don gádjot mu stuibmideaddji álbmogiin,/don bidjet mu álbmogiid oaivámužžan./Vieris álbmot fertii bálvalit mu, </verse>
        <verse number="45">dat jeagadii ovdal go mun gohččon sin./Amas olbmot dohkkestuvve munnje. </verse>
        <verse number="46">Sii ledje velá fámohuvvan,/doarggistemiin sii bohte olggos ladniineaset. </verse>
        <verse number="47">Hearrá eallá! Rámiduvvon lehkos mu bákti!/Aliduvvon leage don, bestojumi Ipmilan. </verse>
        <verse number="48">Ipmil diktá mu mávssahit,/son bidjá álbmogiid mu vuollái. </verse>
        <verse number="49">Don čoavddát mu vašálaččainan,/loktet mu mu vuostálastiidan bajábeallái,/ja gájut mu veahkaválddálaččain. </verse>
        <verse number="50">Danne mun rámidan du álbmogiid gaskkas, Hearrá,/ja lávllun du nama máidnuma. </verse>
        <verse number="51">Son addá gonagassasis stuorra vuoittuid,/son čájeha oskkáldasvuođa vuidojuvvon gonagassii,/Dávvedii ja su sohkii agálaš áigái. </verse>
      </chapter>
      <chapter number="19">
        <verse number="1">Koarrajođiheaddjái. Dávveda sálbma. </verse>
        <verse number="2">Albmi gulaha Ipmila hearvásvuođa,/gomuvuohta muitala su gieđaid dagu. </verse>
        <verse number="3">Beaivi doalvu sága nubbái,/idja addá máhtus nuppi idjii. </verse>
        <verse number="4">Ii gullo sárdnun, eai sánit/iige jietna. </verse>
        <verse number="5">Liikká sáhka viidána miehtá eatnama,/duođaštus ollá máilmmi geahčái./Dohko son lea ceggen beaivvážii goađi. </verse>
        <verse number="6">Beaivváš badjána dego irgi headjagoađistis,/illuda dego valli viehkat geainnus mielde. </verse>
        <verse number="7">Almmiravddas dat vuolgá/ja manná birra nuppi ravdii,/ii mihkkege báze čihkosii dan báitagis. </verse>
        <verse number="8">Hearrá láhka lea ollislaš,/dat arvvosmahttá sielu./Hearrá oahppu lea luohtehahtti,/dat addá viisodaga ovttageardásažžii. </verse>
        <verse number="9">Hearrá gohččumat leat vuoigadat,/dat addet ilu váibmui./Hearrá báhkkon lea buhtis,/dat čuvge čalmmiid. </verse>
        <verse number="10">Hearrá sánit lea buhttásat,/dat bistet agálaččat./Hearrá mearrádusat leat nannosat,/buot leat vuoigatlaččat. </verse>
        <verse number="11">Dat leat mávssolaččabut go golli,/go eatnat buhtes golli,/ja njálgábut go honnet mii goaiku gáhkuin. </verse>
        <verse number="12">Du bálvaleaddji doahttala bagadusa maid báhkkomat addet,/guhte doallá daid oažžu valljis bálkká. </verse>
        <verse number="13">Gii fuomáša buot meaddádusaidis?/Atte munnje ándagassii suttuid maid in dieđe. </verse>
        <verse number="14">Várjal bálvaleaddját heahpatlaš suttuin,/amaset dat ráđđegoahtit mu./Dalle lean láitemeahttun,/sivaheapmi stuorra rihkkumiidda. </verse>
        <verse number="15">Váldde bures vuostái daid sániid maid sártnun,/divtte mu váimmu jurdagiid boahtit du ovdii,/Hearrá, mu bákti ja lonisteaddji! </verse>
      </chapter>
      <chapter number="20">
        <verse number="1">Koarrajođiheaddjái. Dávveda sálbma. </verse>
        <verse number="2">Vástidehkos Hearrá dutnje heahtebeaivvi,/várjalehkos Jáhkoba Ipmila namma du! </verse>
        <verse number="3">Vuolggahehkos son dutnje veahki bassi báikkistis/ja addos dutnje doarjaga Sionis. </verse>
        <verse number="4">Muitos son buot du borramušoaffariid/ja váldos bures vuostái du boaldinoaffariid. Sela </verse>
        <verse number="5">Addos son dutnje dan maid du váibmu sávvá,/ja ollašuhttos buot du áigumušaid. </verse>
        <verse number="6">De mii beassat ávvudit du bestojumi/ja loktet leavgga Ipmileamet nammii./Devdos Hearrá buot du átnumiid. </verse>
        <verse number="7">Dál mun dieđán ahte Hearrá addá vuidojuvvon gonagassasis vuoittu./Son vástida sutnje bassi almmistis,/gádju su olgeš gieđainis. </verse>
        <verse number="8">Muhtumat dorvvastit vovnnaide,/earát fas heasttaide,/muhto mii dorvvastit Hearrá Ipmileamet nammii. </verse>
        <verse number="9">Duot earát luoitádit čippiid ala ja gahččet,/muhto mii čuožžilit ja bissut čuožžut. </verse>
        <verse number="10">Hearrá, atte gonagassii vuoittu./Vástit midjiide dan beaivvi go mii čuorvut. </verse>
      </chapter>
      <chapter number="21">
        <verse number="1">Koarrajođiheaddjái. Dávveda sálbma. </verse>
        <verse number="2">Hearrá! Du fápmu illudahttá gonagasa./Son ávvuda sakka du bestojumi! </verse>
        <verse number="3">Don attát sutnje dan maid su váibmu hálida,/itge biehttal dan maid su baksamat átnot. Sela </verse>
        <verse number="4">Don válddát su vuostái buressivdnádusain ja oasálašvuođain,/don bijat gollekruvnnu su oaivái. </verse>
        <verse number="5">Son ánui dus eallima, ja don leat addán dan sutnje,/guhkes eallima, geažihis eallinbeivviid. </verse>
        <verse number="6">Su gudni lea stuoris go don beasttát su,/allatvuođa ja hearvásvuođa don leat addán sutnje. </verse>
        <verse number="7">Don attát sutnje buressivdnádusa agálašvuhtii,/don deavddát su iluin muođuidat ovddas. </verse>
        <verse number="8">Go gonagas dorvvasta Hearrái,/de son ii lihkahuvvo, dasgo Alimus lea oskkáldas. </verse>
        <verse number="9">Du giehta fáhte buot du vašálaččaid,/du olgeš giehta deaivida sin geat vašuhit du. </verse>
        <verse number="10">Don dagahat sin dego dollaommanii/dakkaviđe go sii oidnet du muođuid./Hearrá loaktá sin moaristis,/dolla njielasta sin. </verse>
        <verse number="11">Don duššadat sin mánáid eatnamis eret,/sin maŋisbohttiid olbmuid gaskkas. </verse>
        <verse number="12">Sii hutket baháid du vuostái,/sii smihttet bahás juonaid eaige dat lihkostuva. </verse>
        <verse number="13">Don gealddát dávggi sin vuostái,/don áját sin báhtarussii. </verse>
        <verse number="14">Čuožžil, Hearrá, gievravuođastat!/Mii máidnut du stuorra fámu lávlumiin ja čuojahemiin. </verse>
      </chapter>
      <chapter number="22">
        <verse number="1">Koarrajođiheaddjái. «Iđedisgukso álddu» mielde. Dávveda sálbma. </verse>
        <verse number="2">Ipmilan, Ipmilan, manne leat mu guođđán?/Mun váidalan heađistan,/muhto bestojupmi lea guhkkin eret. </verse>
        <verse number="3">Ipmilan, mun čuorvvun beaivet, itge don vástit,/ja ihkku, inge oaččo ráfi. </verse>
        <verse number="4">Dattege don leat bassi,/du truvdnui badjánit/Israela rámáduslávlagat. </verse>
        <verse number="5">Dutnje dorvvastedje min máddarat,/dutnje sii dorvvastedje, ja don bestet sin. </verse>
        <verse number="6">Sii čurvo du ja don gádjot sin,/sii dorvvastedje dutnje eaige beahtahallan. </verse>
        <verse number="7">Muhto mun lean máhtu inge olmmoš,/juohkehaš bilkida mu, olbmot badjelgehččet mu. </verse>
        <verse number="8">Buohkat guđet oidnet mu, bilkidit mu,/nirvot, šluvget oaivvi ja dadjet: </verse>
        <verse number="9">«Son lea dorvvastan Hearrái./Gáddjos dal ja bestos Hearrá su,/go juo ráhkista su!» </verse>
        <verse number="10">Duođaid, don luitet mu eatniheakkas/ja diktet mu orrut oadjebassan su ratti vuostái. </verse>
        <verse number="11">Riegádeami rájes mun lean addon du háldui,/eatniheakka rájes don leat leamaš mu Ipmil. </verse>
        <verse number="12">Ale leage guhkkin mus eret, dasgo áŧestus lea lahka,/iige oktage veahket mu. </verse>
        <verse number="13">Ollu vuovssát birastahttet mu,/Bášana burrut čohkiidit mu birra. </verse>
        <verse number="14">Dat cagget munnje njálmmi/dego gaikkodeaddji, gillju ledjonat. </verse>
        <verse number="15">Mu fápmu golgá eatnamii dego čáhci,/buot mu dávttit luovvanit./Mu váibmu lea dego gáhčči,/dat suddá rattistan. </verse>
        <verse number="16">Mu čotta lea goikan dego láirálihttebihttá,/ja njuovčča darvánaddá guopmái./Don bijat mu jápminmuldii. </verse>
        <verse number="17">Beatnagat birastahttet mu,/veahkaválddálaččat čohkiidit mu birra,/sii ráiget mu gieđaid ja julggiid. </verse>
        <verse number="18">Mun sáhtán lohkat buot dávttiidan,/olbmot gávket ja gehččet munnje. </verse>
        <verse number="19">Sii juogadit mu biktasiid gaskaneaset/ja vuorbádit mu gávtti. </verse>
        <verse number="20">Muhto Hearrá, ale leage guhkkin mus eret,/doama veahkehit mu, don mu gievravuohta! </verse>
        <verse number="21">Gájo mu miehkis,/gájo mu divrras heakka beatnagiin! </verse>
        <verse number="22">Beastte mu ledjona njálmmis,/meahccevuovssáid čorvviin! Don gulat mu. </verse>
        <verse number="23">Mun gulahan du nama vieljaidasan,/máinnun du searvegottis: </verse>
        <verse number="24">«Máidnot su, dii guđet ballabehtet Hearrás,/buot Jáhkoba nálli, gudnejahttet su!/Ballet sus, buot Israela nálli! </verse>
        <verse number="25">Ii son leat badjelgeahččan váivváša/iige fasttášan su su vártnuhisvuođas./Ii son čiehkan muođuidis sus,/muhto gulai go son čuorvvui.» </verse>
        <verse number="26">Don leat mu rámáduslávlaga gáldu/stuorra čoakkalmasas./Mun ollašuhtán lohpádusaidan/sin gaskkas guđet ballet dus. </verse>
        <verse number="27">Váivvášat besset boradit ja gallánit,/sii guđet ohcet Hearrá, rámidit su./Elloset din váimmut agálaš áigái. </verse>
        <verse number="28">Muitoset buot eatnanravddat Hearrá daguid/ja jorggihehkoset Hearrá beallái,/gopmirdehkoset su, buot álbmogiid sogat. </verse>
        <verse number="29">Dasgo gonagasváldi gullá Hearrái,/son ráđđe álbmogiid. </verse>
        <verse number="30">Gopmirdehkoset su, buot eatnama válddálaččat,/sojaldahttoset čippiideaset sutnje,/buohkat guđet njidjet muoldda sisa./Mun ealán Hearrá várás, </verse>
        <verse number="31">mu maŋisboahttit bálvalit su/ja duođaštit su daguid boahttevaš buolvvaide. </verse>
        <verse number="32">Ođđa sohkabuolvvaide sii sárdnidit/su vanhurskkisvuođa/dasgo son lea dahkan dan. </verse>
      </chapter>
      <chapter number="23">
        <verse number="1">Dávveda sálbma. [6] Hearrá lea mu báimman,/ii mus váillo mihkkege. </verse>
        <verse number="2">Ruonas gittiide son livvuda mu,/vuoiŋŋadusa čázi lusa son láide mu. </verse>
        <verse number="3">Son áhpásmahttá mu sielu./Son doalvu mu vanhurskkisvuođa bálgáid mielde/namas dihtii. </verse>
        <verse number="4">Vaikko mun vádjolivččen jápminsuoivana leagis,/de in balaše mange bahás./Dasgo don leat mu mielde./Du soabbi ja báimmansoabbi jeđđejit mu. </verse>
        <verse number="5">Don ráhkadat munnje beavddi/mu vašálaččaid čalmmiid ovddas./Don vuoiddat mu oaivvi oljjuin,/mu juhkanlihtti golgá badjel. </verse>
        <verse number="6">Aivvefal buorrevuohta ja árbmugasvuohta/doarridit mu buot mu eallinbeivviid,/ja mun beasan ássat Hearrá viesus/guhkes áiggiid čađa. </verse>
      </chapter>
      <chapter number="24">
        <verse number="1">Dávveda sálbma. [6] Eanan ja buot mii deavdá dan gullá Hearrái,/máilbmi ja sii guđet ásset das. </verse>
        <verse number="2">Dasgo son lea vuođđudan eatnama meara ala,/ceggen dan čáhcerávnnjiid ala. </verse>
        <verse number="3">Gii oažžu goargŋut Hearrá várrái,/gii beassá čuožžut su bassi báikkis? </verse>
        <verse number="4">Geas leat vigihis gieđat ja buhtes váibmu,/guhte ii leat behtolaš iige vuortno vearrut, </verse>
        <verse number="5">son oažžu buressivdnádusa Hearrás/ja vanhurskkisvuođa Ipmilis, beastistis. </verse>
        <verse number="6">Dá lea dat álbmot mii jearaha Hearrá,/mii ohcá du muođuid, Jáhkoba Ipmil. Sela </verse>
        <verse number="7">Bajidehket oivviideattet, poarttat,/badjánehket, dološ uvssat,/vai gudni gonagas beassá mannat sisa. </verse>
        <verse number="8">Gii lea gudni gonagas?/Dat lea Hearrá, gievra ja veagalaš,/Hearrá, veagalaš soahtat. </verse>
        <verse number="9">Bajidehket oivviid, poarttat,/badjánehket dološ uvssat,/vai gudni gonagas beassá mannat sisa. </verse>
        <verse number="10">Gii lea gudni gonagas?/Dat lea Hearrá, Almmiveagaid Ipmil. Son lea gudni gonagas. Sela </verse>
      </chapter>
      <chapter number="25">
        <verse number="1">Dávveda sálbma. [6] Du beallái, Hearrá, mun bajidan sillon, </verse>
        <verse number="2">mun dorvvastan dutnje, Ipmilan./Ale divtte mu heahppášuvvat,/ale divtte mu vašálaččaid vuoitit mu ja illudit das. </verse>
        <verse number="3">Sii guđet vurdet du, eai heahppášuva goassege,/muhto behtolaččat šaddet heahpadii ja báhcet guoros gieđaid. </verse>
        <verse number="4">Hearrá, čájet munnje geainnuidat,/oahpásmahte mu bálgáidasat. </verse>
        <verse number="5">Láide mu duohtavuođastat,/oahpat mu, Ipmil, dasgo don leat mu beasti./Mun vuorddán du geažos beaivvi. </verse>
        <verse number="6">Hearrá, muitte váibmoláđisvuođat ja oskkáldasvuođat,/dasgo dat lea agálaš. </verse>
        <verse number="7">Ale muitte mu nuorravuođa suttuid alege vearredaguid./Hearrá, muitte mu oskkáldasvuođastat,/dasgo don leat buorre. </verse>
        <verse number="8">Buorre ja vuoigatlaš lea Hearrá,/danne son čájeha suttolaččaide geainnu. </verse>
        <verse number="9">Son láide vuollegaččaid dasa mii lea riekta,/vuollegaččaide son oahpaha geainnus. </verse>
        <verse number="10">Buot Hearrá bálgát leat árbmugasvuohta ja oskkáldasvuohta/sidjiide geat dollet su lihtu ja báhkkomiid. </verse>
        <verse number="11">Hearrá, atte munnje mu suttu ándagassii namat dihtii,/dasgo mu suddu lea stuoris. </verse>
        <verse number="12">Guhte ballá Hearrás,/oahppá válljet rivttes geainnu. </verse>
        <verse number="13">Sutnje geavvá álo bures,/ja su nálli árbe eatnama. </verse>
        <verse number="14">Hearrá atná ustitlaš searvevuođa/singuin geat ballet sus,/ja su lihttu oahpista sin. </verse>
        <verse number="15">Mu čalmmit leat álo Hearrá guvlui,/dasgo son gálgá mu julggiid eret fierpmis. </verse>
        <verse number="16">Jorggit mu guvlui ja leage munnje árbmugas,/dasgo mun lean okto ja vártnuheapmi. </verse>
        <verse number="17">Čoavdde mu das mii deaddá mu váimmu,/ja doalvvo mu eret áŧestusain. </verse>
        <verse number="18">Geahča mu heađi ja mu váivvi,/ja atte buot mu suttuid ándagassii. </verse>
        <verse number="19">Geahča mu vašálaččaid, man eatnagat sii leat!/Sii vašuhit mu mearihis vašiin. </verse>
        <verse number="20">Várjal mu heakka ja beastte mu,/ale divtte mu heahppášuvvat,/dasgo dutnje mun dorvvastan. </verse>
        <verse number="21">Divtte láitemeahttunvuođa ja vuoigatlašvuođa várjalit mu,/dasgo mun bijan doaivagan dutnje. </verse>
        <verse number="22">Vuoi, Ipmil, lonis Israela/buot áŧestusain. </verse>
      </chapter>
      <chapter number="26">
        <verse number="1">Dávveda sálbma. [6] Hearrá, veahket mu vuoigatvuhtii./Dasgo mun lean vádjolan láitemeahttumit./Mun dorvvastan Hearrái inge suoibbo. </verse>
        <verse number="2">Suokkar mu, Hearrá, geahččal mu,/guorahala mu váimmu ja monemuččaid. </verse>
        <verse number="3">Du oskkáldasvuohta lea leamaš mu čalmmiid ovddas,/mun lean vádjolan du duohtavuođas. </verse>
        <verse number="4">Mun in čohkká behtolaččaiguin/inge searvva guoktilaččaiguin. </verse>
        <verse number="5">Mun in hálit searvvástallat bahádahkkiiguin,/ipmilmeahttumiid luhtte mun in čohkká. </verse>
        <verse number="6">Mun basan gieđaidan vigihisvuođas./Hearrá, mun váccán du áltára birra, </verse>
        <verse number="7">ja lávllun giittuslávlaga/ja muitalan buot du oavdudaguid. </verse>
        <verse number="8">Hearrá, mun ráhkistan dan viesu gos don ásat,/dan báikki gos du hearvásvuohta orru. </verse>
        <verse number="9">Ale gaikkit mu eret oktan suttolaččaiguin,/ale divtte mu jápmit ovttas sorbmejeddjiiguin. </verse>
        <verse number="10">Sii leat gergosat dahkat bahá,/sin olgeš gieđa dievva leat dulgojumit. </verse>
        <verse number="11">Muhto mun lean vádjolan láitemeahttumit./Lonis mu ja leage munnje árbmugas. </verse>
        <verse number="12">Mu juolgi lea dássidis eatnamis./Čoakkalmasas máinnun Hearrá. </verse>
      </chapter>
      <chapter number="27">
        <verse number="1">Dávveda sálbma. [6] Hearrá lea mu čuovggas ja bestojupmi,/geas mun dalle balašin?/Hearrá lea mu heakka suodji,/gean ovddas mun doarggistivččen? </verse>
        <verse number="2">Go bahádahkkit fallehit mu ja dáhttot njielastit mu,/de sii ieža guossalit ja gahččet, mu vašálaččat geat vuostálastet mu. </verse>
        <verse number="3">Vaikko soahteveahka čoagganivččii mu vuostái, de mu váibmu ii balaše./Vaikko sii fallehivčče mu, de livččen dattege oadjebas. </verse>
        <verse number="4">Ovtta mun ánuhan Hearrás, ovtta ášši mun váinnuhan:/ahte mun oččošin orrut Hearrá viesus buot eallinbeivviidan,/vai beasan oaidnit su hearvásvuođa/ja gullat su vástádusa tempelis. </verse>
        <verse number="5">Bahá beaivvi son vurke mu bartasis/ja doallá mu čihkosis goađistis;/son gádju mu bávtti ala. </verse>
        <verse number="6">Dál mun bajidan oaivvi bajábeallái/buot vašálaččaid geat birastahttet mu./Ávuin mun guottán ovdan giittusoaffara su goađis,/lávllun ja čuojahan Hearrái. </verse>
        <verse number="7">Hearrá, gula mu go mun čuorvvun,/leage munnje árbmugas ja vástit munnje. </verse>
        <verse number="8">Mu váibmu muitá du sáni: «Ohcet mu muođuid.»/Hearrá, mun ozan du muođuid. </verse>
        <verse number="9">Ale čiega muođuidat mu ovddas./Ale gohčo suhtus bálvaleaddját mannat, don leat álo veahkehan mu./Ale guođe mu, alege hilggo mu,/mu bestojumi Ipmil. </verse>
        <verse number="10">Vaikko áhčči ja eadni hilggošeigga mu,/de Hearrá atná mus fuola. </verse>
        <verse number="11">Hearrá, čájet munnje du geainnu,/ja láide mu dássidis bálgá ala,/báhtui mu vašálaččain. </verse>
        <verse number="12">Ale atte mu sorbmejeaddji vašálaččaid háldui./Vearri duođašteaddjit čuožžilit mu vuostái,/sii russot veahkaválddi. </verse>
        <verse number="13">Mun oskkun ahte beasan oaidnit Hearrá buorrevuođa/ealli olbmuid eatnamis. </verse>
        <verse number="14">Vuordde Hearrá, leage dorvvolaš ja gievra./Vuordde gul Hearrá. </verse>
      </chapter>
      <chapter number="28">
        <verse number="1">Dávveda sálbma. [6] Hearrá, mun čuorvvun dutnje, mu bákti./Ale jorggit mus eret jávohaga./Jos don it vástit, de mun šattan sin láhkásažžan geat leat mannan hávdái. </verse>
        <verse number="2">Gula mu njuoras rohkosa go mun čuorvvun veahki,/go mun lokten gieđaidan/du tempela basimusa guvlui. </verse>
        <verse number="3">Ale gaikkit mu eret oktan ipmilmeahttumiiguin,/singuin geat dahket veriid./Sii sárdnot ustitlaččat lagamužžaseaset,/muhto sin váimmus lea bahávuohta. </verse>
        <verse number="4">Mávsse sidjiide sin daguid mielde,/buot bahávuođa ovddas maid sii leat dahkan./Atte sidjiide sin gieđaid bahádaguid mielde,/mávssat sidjiide maid sii leat dahkan. </verse>
        <verse number="5">Sii han eai váldde vuhtii Hearrá daguid,/maid son dahká gieđaidisguin./Vare son gaikkodivččii sin/iige goassege šat hukseše sin! </verse>
        <verse number="6">Máidnojuvvon lehkos Hearrá,/dasgo son lea gullan mu njuoras rohkosiid. </verse>
        <verse number="7">Hearrá lea mu gievravuohta ja mu galba,/mu váibmu dorvvasta sutnje./Mun ožžon veahki, ja mu váibmu ávvuda,/mun giittán su lávlagiinnán. </verse>
        <verse number="8">Hearrá lea álbmogis givrodat,/son lea vuidojuvvon gonagasa suodji ja bestojupmi. </verse>
        <verse number="9">Beastte álbmogat ja buressivdnit opmodagat./Leage sin báimman ja guotte sin agálaš áigái. </verse>
      </chapter>
      <chapter number="29">
        <verse number="1">Dávveda sálbma. [6] Dii ipmilbártnit, gudnejahttet Hearrá,/addet Hearrái gudni ja fámu. </verse>
        <verse number="2">Addet Hearrái su nama gudni,/gopmirdehket Hearrái bassi gárvvuid siste. </verse>
        <verse number="3">Hearrá jietna gullo čáziid badjel,/gudni Ipmil julaha bajána, Hearrá gullo stuorra ábi badjel. </verse>
        <verse number="4">Hearrá jietna čuodjá fámuin,/Hearrá jietna lea hearvái. </verse>
        <verse number="5">Hearrá jietna ludde sederiid,/Hearrá ludde Libanona sedermuoraid. </verse>
        <verse number="6">Son bidjá Libanona njuikkodit dego gálbbi/ja Sirjonvári dego meahccevuovssá. </verse>
        <verse number="7">Hearrá jietna časká dollanjuokčamiid, </verse>
        <verse number="8">su jietna doarggistahttá meahci,/son bidjá Kadešmeahci doarggistit. </verse>
        <verse number="9">Hearrá jietna bidjá áldduid guoddit,/dat njaldá muorain bárkku./Buot mii lea su tempelis, čuorvu: «Gudni!» </verse>
        <verse number="10">Hearrá truvdnu lea almmiábi alde,/son ráđđe gonagassan agálašvuhtii. </verse>
        <verse number="11">Hearrá addá álbmogasas fámu,/Hearrá buressivdnida álbmogis ráfiin. </verse>
      </chapter>
      <chapter number="30">
        <verse number="1">Dávveda sálbma. Lávlla tempela vihahettiin. </verse>
        <verse number="2">Mun máinnun du, Hearrá,/dasgo don gesset mu bajás čiekŋalasas,/it diktán mu vašálaččaid vuoitit mu ja illudit das. </verse>
        <verse number="3">Hearrá, Ipmilan, mun čurvon dutnje,/ja don dearvvašmahttet mu. </verse>
        <verse number="4">Hearrá, jábmiid áimmus don váldet mu bajás,/addet munnje eallima ja gádjot mu hávddis. </verse>
        <verse number="5">Lávlot Hearrái, dii ipmilbalolaččat,/ja máidnot su bassi nama. </verse>
        <verse number="6">Oasehisvuohta lea su moaris,/muhto eallin su árpmus./Eahkedis čierrun boahtá guossái,/iđedis ávvulávlla. </verse>
        <verse number="7">Go dovden oadjebasvuođa, de jurddašin:/«In suoibbo goassege.» </verse>
        <verse number="8">Hearrá, árpmustat don veahkehit mu dorvui várrái,/muhto go čihket muođuidat, de mun suorganin. </verse>
        <verse number="9">Hearrá, dalle mun čurvon dutnje,/átnon njuorrasit Hearrás: </verse>
        <verse number="10">Mii ávkkiid das lea ahte mun jámán,/ahte manan hávdái?/Sáhttábat muolda máidnut du,/gulahago dat du oskkáldasvuođa? </verse>
        <verse number="11">Hearrá, gula mu, leage munnje árbmugas./Hearrá, leage mu veahkeheaddji. </verse>
        <verse number="12">Don molsašuhttet mu váidalusa dánsumin,/nullet mus morašbiktasiid/ja gárvvohit mu iluin. </verse>
        <verse number="13">Danne mun lávllun dutnje rámádusa,/in jávohuva goassege./Hearrá Ipmilan, mun giittán du agálaččat. </verse>
      </chapter>
      <chapter number="31">
        <verse number="1">Koarrajođiheaddjái. Dávveda sálbma. </verse>
        <verse number="2">Hearrá, dutnje mun dorvvastan,/ale divtte mu goassege heahppášuvvat./Don leat vanhurskkis, beastte mu. </verse>
        <verse number="3">Jorggit deike beljiid ja gula mu,/doama gádjut mu./Leage mu bákti gos gávnnan suoji,/mu bestojumi ladni. </verse>
        <verse number="4">Don leat mu bákti ja ladni,/namat dihtii don doalvvut ja láidet mu. </verse>
        <verse number="5">Don gálggat mu fierpmis man sii bidje mu ovdii,/don leat mu suodji. </verse>
        <verse number="6">Du gihtii mun bijan vuoigŋan,/Hearrá, oskkáldas Ipmil, don lonistat mu. </verse>
        <verse number="7">Mun vašuhan daid geat bálvalit vearri ja duššálaš ipmiliid./Mun dorvvastan Hearrái. </verse>
        <verse number="8">Mun ávvudan ja illudan/du árbmugasvuođas,/dasgo don leat oaidnán mu heađi/ja veahkehan mu áŧestusas. </verse>
        <verse number="9">Don it addán mu vašálačča gihtii,/muhto diktet mu vádjolit rabas eatnamiin. </verse>
        <verse number="10">Hearrá, leage munnje árbmugas, mun lean heađis./Bahča moraš lea sotnadan mu čalmmi,/velá mu sielu ja rupmašage. </verse>
        <verse number="11">Mu eallin vássá morrašis,/mu jagit jávket šuohkanasaiguin./Mu fápmu nohká heađi geažil,/mu dávttit sotnet. </verse>
        <verse number="12">Mun šattan bilkun vašálaččaidasan,/váivin siidaguimmiidasan./Lean šaddan suorggahussan oahppásiidda,/gii oinneš mu olgun, báhtara mus eret. </verse>
        <verse number="13">Mun lean vajálduvvan ja jávkan mielas dego jámeš,/lean dego cuovkanan lihtti. </verse>
        <verse number="14">Mun gulan eatnagiid savkkuheamen/- suorggahus juohke guovllus!/Sii lihtodit mu vuostái/ja vigget goddit mu. </verse>
        <verse number="15">Hearrá, mun dorvvastan dutnje,/mun cealkkán: Don leat mu Ipmil. </verse>
        <verse number="16">Mu eallinbeaivvit leat du gieđas;/gájo mu vašálaččain guđet doarrádallet mu. </verse>
        <verse number="17">Divtte muođuidat čuovgat bálvaleaddjásat,/don leat oskkáldas, beastte mu. </verse>
        <verse number="18">Hearrá, ale dagat mu heahpadii/go mun čuorvvun dutnje./Dagat ipmilmeahttumiid heahpadii,/ja divtte sin jávohuvvat jábmiid áimmus. </verse>
        <verse number="19">Jávohuvvoset gielis baksamat,/mat čeavláivuođain ja badjelgeahččamiin/sárdnot vanhurskása vuostái. </verse>
        <verse number="20">Man stuoris lea du buorrevuohta/man don leat vurken daidda guđet ballet dus./Olbmuid oaidnut don čájehat buorrevuođat/daidda geat dorvvastit dutnje. </verse>
        <verse number="21">Don čiegat sin muođuidat suodjái/eret olbmuid juonalašvuođas,/don čiegat sin goahtásat/behtolaš njuokčamiid ovddas. </verse>
        <verse number="22">Máidnojuvvon lehkos Hearrá, guhte dagai oavdduid/ja čájehii munnje árpmu birastahttojuvvon gávpogis. </verse>
        <verse number="23">Mun jurddašin balustan: «Mun lean nordasan eret du čalmmiid ovddas.»/Muhto don gullet mu njuoras rohkosa ja mu heahtečuorvasa. </verse>
        <verse number="24">Ráhkistehket Hearrá, buot ipmilbalolaččat./Hearrá várjala oskkáldasaid,/muhto mávssaha garrasit sutnje guhte čevllohallá. </verse>
        <verse number="25">Lehket dorvvolaččat ja gievrrat,/dii buohkat guđet vuordibehtet Hearrá. </verse>
      </chapter>
      <chapter number="32">
        <verse number="1">Dávveda sálbma, oahpposálbma. [6] Ávdugas dat gean rihkkumat leat ándagassii addojuvvon,/gean suttut leat čihkkojuvvon. </verse>
        <verse number="2">Ávdugas dat olmmoš geasa Hearrá ii logahala suttu,/gean vuoiŋŋas ii leat behtolašvuohta. </verse>
        <verse number="3">Nu guhká go orron jávohaga, de mu dávttit sotne,/mun luibmen geažos beaivvi. </verse>
        <verse number="4">Dasgo du giehta dettii mu lossadit ijatbeaivái./Mu eallinvuoibmi jávkkai dego lávttadas geassebáhkkan. Sela </verse>
        <verse number="5">Mun dovddastin suddon dutnje,/inge čiegadan rihkkumiiddán./Mun dadjen: «Mun dovddastan suttuidan Hearrái.»/De don váldet eret mu suttuvealggi. Sela </verse>
        <verse number="6">Danne rohkadalloset buot ipmilbalolaččat du áŧestusa áiggi./Vaikko stuorra čáhcedulvvit badjánivčče,/de eai olat sin. </verse>
        <verse number="7">Don leat mu suodji,/don várjalat mu áŧestusas,/don birastahtát mu bestojumi ávuin. Sela </verse>
        <verse number="8">Mun oahpahan du ja čájehan dutnje/dan geainnu man galggat vádjolit,/mun bagadan du čalmmiinan. </verse>
        <verse number="9">Ale leage jierpmehis heastta ja muvlla láhkásaš,/daid ferte dápmat suittehiiguin ja njálbmeruvddiiguin,/muđuid dat eai boađe du lusa. </verse>
        <verse number="10">Ipmilmeahttumis leat ollu váivvit,/muhto dan guhte dorvvasta Hearrái,/son birastahttá árbmugasvuođain. </verse>
        <verse number="11">Illudehket Hearrás! Ávvudehket, dii vanhurskásat!/Čurvot ávuin, buohkat geain lea vuoigatlaš váibmu. </verse>
      </chapter>
      <chapter number="33">
        <verse number="1">Čurvot ávuin Hearrái, dii vanhurskásat!/Vuoigatlaččaide lea heivvolaš lávlut Hearrá máidnuma. </verse>
        <verse number="2">Rámidehket su lyrain,/čuojahehket sutnje logisuonat hárppain. </verse>
        <verse number="3">Lávlot ođđa lávlaga Hearrái,/čuojahehket čábbát ja čurvot iluin. </verse>
        <verse number="4">Dasgo Hearrá sátni lea duohta,/son lea oskkáldas buot daguinis. </verse>
        <verse number="5">Son ráhkista vanhurskkisvuođa ja dan mii lea vuoigat,/su buorrevuohta deavdá eatnama. </verse>
        <verse number="6">Hearrá lea sániinis sivdnidan almmi,/olles dan veaga njálmmis vuoiŋŋanasain. </verse>
        <verse number="7">Son lea čohkken ábi čáziid dego lihttái,/ja bidjan čiekŋalasaid rávnnjiid vuorkkáidasas. </verse>
        <verse number="8">Ballos Hearrás oppa máilbmi,/doarggistehkoset su ovddas buohkat geat ásset eatnama alde. </verse>
        <verse number="9">Son sártnui, ja nu dat šattai,/son gohčui, ja dat lei das. </verse>
        <verse number="10">Hearrá moive álbmogiid áigumušaid,/duššin dahká olmmoščearddaid jurdagiid. </verse>
        <verse number="11">Hearrá áigumuš bissu agálaččat,/su váimmu jurdagat sogas sohkii. </verse>
        <verse number="12">Ávdugas dat álbmot man Ipmil Hearrá lea,/dat álbmot man son lea válljen opmodahkanis. </verse>
        <verse number="13">Almmis Hearrá geahččá vulos/ja oaidná juohke olbmo, </verse>
        <verse number="14">truvnnustis son atná čalmmis/buohkaid geat orrot eatnama alde, </verse>
        <verse number="15">son guhte lea dahkan buohkaid váimmu/ja dovdá buot sin daguid. </verse>
        <verse number="16">Ii gonagas vuoitte stuorra veagainis,/eaige jálu gájo iežas searat. </verse>
        <verse number="17">Ii oktage sáhte luohttit ahte heasta gádju su,/dat ii beastte geange searaidisguin. </verse>
        <verse number="18">Muhto Hearrá čalbmi geahččá sin beallái geat ballet sus,/sin beallái geat vurdet su árbmugasvuođa, </verse>
        <verse number="19">vai son čoavdá sin jápmimis/ja gádju sin nealggis. </verse>
        <verse number="20">Mii vuordit Hearrá áibbašemiin,/son lea min veahkki ja min galba. </verse>
        <verse number="21">Son lea min váimmu illu,/dasgo mii dorvvastit su bassi nammii. </verse>
        <verse number="22">Hearrá, árpmit min,/dasgo mii vuordit du. </verse>
      </chapter>
      <chapter number="34">
        <verse number="1">Dávveda sálbma, go son lei Abimeleka luhtte ja dahkaluttai mielaheapmin, nu ahte son áddjojuvvui eret. </verse>
        <verse number="2">Mun máinnun álo Hearrá,/mu njálbmi rámida su čađat. </verse>
        <verse number="3">Mu siellu addá gudni Hearrái,/vuollegaš olbmot gullet dan ja illudit. </verse>
        <verse number="4">Gudnejahttot Hearrá,/rámidehkot ovttas su nama. </verse>
        <verse number="5">Mun ohcen Hearrá ja son vástidii munnje,/son besttii mu eret buot balus. </verse>
        <verse number="6">Sii geat gehččet su guvlui, báitet ilus,/eaige sin muođut goassege ruvssot heahpanemiin. </verse>
        <verse number="7">Vártnuheapmi čuorvvui, ja Hearrá gulai,/son besttii su eret buot áŧestusain. </verse>
        <verse number="8">Hearrá eŋgel várjala ipmilbalolaččaid/ja beastá sin. </verse>
        <verse number="9">Muosáhehket ja oidnet ahte Hearrá lea buorre,/ávdugas dat guhte dorvvasta sutnje. </verse>
        <verse number="10">Ballet Hearrás, dii, su bassi olbmot,/dasgo sis geat ballet sus, ii váillo mihkkege. </verse>
        <verse number="11">Ledjonat gillájit heađi ja nelgot,/muhto sis guđet ohcet Hearrá, ii váillo mihkkege buriid. </verse>
        <verse number="12">Mánážiiddán, bohtet guldalit mu,/mun oahpahan din ballat Hearrás. </verse>
        <verse number="13">Geas lea miella buori eallimii,/gii hálida vásihit lihkolaš beivviid? </verse>
        <verse number="14">Doalat njuokčamat eret bahás,/baksamiiddát behtolaš sárdnumis. </verse>
        <verse number="15">Hilggo bahá ja daga buori./Bivdde ráfi ja váinnut dan! </verse>
        <verse number="16">Hearrá čalmmit čuvvot vanhurskásiid,/son jorgala bealjis sin čuorvasiid guvlui. </verse>
        <verse number="17">Hearrá jorgala muođuidis sin vuostái guđet dahket bahá,/son duššada sin muittu eatnamis. </verse>
        <verse number="18">Vanhurskásat čurvot ja Hearrá gullá,/son gádju sin buot áŧestusain. </verse>
        <verse number="19">Hearrá lea sin luhtte/geaid váibmu lea doddjojuvvon,/son beastá sin/geaid vuoigŋa lea cuvkejuvvon. </verse>
        <verse number="20">Vanhurskásis leat ollu oasehisvuođat,/muhto Hearrá gádju su buot dain. </verse>
        <verse number="21">Son várjala buot su dávttiid,/amas oktage dain cuovkanit. </verse>
        <verse number="22">Oasehisvuohta goddá ipmilmeahttuma,/sii guđet vašuhit vanhurskása, dubmehallet. </verse>
        <verse number="23">Muhto Hearrá lonista bálvaleddjiidis heakka,/ii oktage guhte dorvvasta sutnje, šatta sivalažžan. </verse>
      </chapter>
      <chapter number="35">
        <verse number="1">Dávveda sálbma. [6] Hearrá, dubme sin guđet vašuhit mu,/soađa sin vuostái guđet sohtet mu vuostái. </verse>
        <verse number="2">Dohppe galbba ja vearjjuid,/boađe munnje veahkkin. </verse>
        <verse number="3">Váldde sáitti ja soahteákšu/ja mana sin vuostái guđet doarrádallet mu./Cealkke mu sillui: «Mun lean du bestojupmi.» </verse>
        <verse number="4">Divtte sin bilkiduvvot ja šaddat heahpadii guđet bivdet mu heakka./Geassádehkoset sii gudneheapmin/geain leat bahás áigumušat mu vuostái. </verse>
        <verse number="5">Šaddoset sii dego ávnnat biekka ovddas,/nordadehkos Hearrá eŋgel sin eret. </verse>
        <verse number="6">Šaddos sin geaidnu seavdnjadin ja njaláhassan,/doarridehkos Hearrá eŋgel sin. </verse>
        <verse number="7">Dasgo siva haga sii leat lebben fierpmiset mu ovdii/ja roggan munnje gahččanrokki. </verse>
        <verse number="8">Deaividehkos vuordemeahttun lihkuhisvuohta sin,/ja giddanehkoset sii ieža fierbmái man sii lebbejedje./Gahččoset sii ieža sorbmái. </verse>
        <verse number="9">Muhto mun ávvudan Hearrás/ja illudan su bestojumis. </verse>
        <verse number="10">Buot mu dávttit čurvot:/Hearrá, gii lea nugo don,/guhte beasttát vártnuheami sus guhte lea menddo gievra sutnje,/ja gájut váivváša ja geafi speadjáris.» </verse>
        <verse number="11">Vearreduođašteaddjit čuožžilit/ja jerret mus dakkáriid maid mun in dieđe. </verse>
        <verse number="12">Sii mávssahit buori baháin,/mun lean ollásit guđđojuvvon. </verse>
        <verse number="13">Mun gárvodin horstaseahka go sii ledje buohcamin,/mun givssidin iežan borakeahttáivuođain./Mun rohkadallen gomu oivviid </verse>
        <verse number="14">dego ustiba dahje vielja ovddas./Mun vázzen guvrril, morašbiktasat badjelis,/dego muhtun guhte morašta eatnis. </verse>
        <verse number="15">Muhto go mun suibon, de sii čoagganedje ilus,/sii bohte mu vuostái časkit mu/almmá mu dieđekeahttá,/sii gaikkodedje heaittekeahttá. </verse>
        <verse number="16">Ipmilmeahttumat bilkidit ja hiddjidit mu,/sii gásket bániideaset munnje. </verse>
        <verse number="17">Man guhká áiggut don geahččat dán, Hearrá?/Gájo mu gaikkodeddjiin,/mu heakka ledjoniin. </verse>
        <verse number="18">Mun giittán du stuorra čoakkalmasas,/máinnun du eatnat olbmuid gaskkas. </verse>
        <verse number="19">Ale divtte behtolaš vašálaččaid vuoitit mu ja illudit das./Ale divtte sin guđet siva haga vašuhit mu,/bilkidemiin beassat časkit čalmmi. </verse>
        <verse number="20">Sii eai sártno ráfi,/muhto hutket behttosa/eatnama jaskes olbmuid vuostái. </verse>
        <verse number="21">Sii cagget njálmmi galljin mu vuostái,/sii čurvot «aiddo muttát» ja dadjet:/«Mii leat oaidnán dan iežamet čalmmiiguin.» </verse>
        <verse number="22">Hearrá, don leat oaidnán dan. Ale oro jávohaga,/ale leage guhkkin eret mus, Hearrá. </verse>
        <verse number="23">Čuožžil gozihit mu vuoigatvuođa,/mu Ipmil ja Hearrá, jođit mu ášši. </verse>
        <verse number="24">Atte munnje vanhurskkisvuođa, Hearrá Ipmilan,/ale divtte sin vuoitit mu. </verse>
        <verse number="25">Ale divtte sin cealkit váimmusteaset: «De manai nu mo sávaimet!»/Ale divtte sin cealkit: «Mii leat njielastan su!» </verse>
        <verse number="26">Divtte sin guđet ávvudit mu oasehisvuođa, oažžut heahpada ja bilkku./Divtte sin guđet čevllohallet mu vuostái, gárvvohuvvot gudnehisvuođain ja heahpadiin. </verse>
        <verse number="27">Muhto ávvudehkoset ja illudehkoset/sii guđet sávvet munnje vuoigatvuođa,/ja sárdnoset sii álo: Stuoris lea Hearrá,/guhte udno bálvaleaddjásis ráfi. </verse>
        <verse number="28">Mu njuovčča sárdnu du vanhurskkisvuođa/ja rámida du geažos beaivvi. </verse>
      </chapter>
      <chapter number="36">
        <verse number="1">Koarrajođiheaddjái. Hearrá bálvaleaddji Dávveda sálbma. </verse>
        <verse number="2">Suddu savkkuha sániidis/ipmilmeahttumii su váimmu čiekŋalasas./Su čalmmiid ovddas ii leat ipmilbalolašvuohta. </verse>
        <verse number="3">Iežas čalmmiin son lea vigiheapmi,/son ii gávnna alddis suttu man vašuhit. </verse>
        <verse number="4">Su sánit leat bahát ja behtolaččat./Son lea heaitán meannudeames jierpmálaččat ja dahkamis buori. </verse>
        <verse number="5">Oađđinsajistis son hutká baháid./Son čuovvu geainnu mii ii leat buorre,/iige hilggo bahá. </verse>
        <verse number="6">Hearrá, du árbmugasvuohta ollá gitta albmái,/du oskkáldasvuohta balvvaid rádjái. </verse>
        <verse number="7">Du vanhurskkisvuohta lea dego alla várit,/du duomut dego stuorra mearračikŋodat./Hearrá, don beasttát olbmuid ja elliid. </verse>
        <verse number="8">Man divrras lea du árbmugasvuohta, Ipmil!/Olbmot ohcet suoji du soajáid suoivanis. </verse>
        <verse number="9">Sii gallehuvvojit du viesu buoremus borramušain,/don attát sidjiide juhkat iluidat jogažis. </verse>
        <verse number="10">Dasgo du luhtte lea eallima ája,/du čuovgasis mii oaidnit čuovgasa. </verse>
        <verse number="11">Divtte árbmugasvuođat bistit sidjiide geat dovdet du,/ja vanhurskkisvuođat sidjiide geaid váibmu lea vuoigatlaš. </verse>
        <verse number="12">Ale divtte čeavláid duolbmat mu julggiideaset vuollái,/alege ipmilmeahttumiid ádjit mu eret. </verse>
        <verse number="13">Dasa vearredahkkit leat gahččan,/sii leat nordaduvvon vuolás eaige šat čuožžil. </verse>
      </chapter>
      <chapter number="37">
        <verse number="1">Dávveda sálbma. [6] Ale moaráhuva baháide,/ale gáđaš vearredahkkiid. </verse>
        <verse number="2">Sii han goldnet hoahpus dego suoidni,/goiket dego ruonas šattut. </verse>
        <verse number="3">Dorvvas Hearrái ja daga buori,/de beasat eallit oadjebasat eatnamis. </verse>
        <verse number="4">Illut Hearrás,/de son addá dutnje dan maid du váibmu hálida. </verse>
        <verse number="5">Bija geinnot Hearrá gihtii,/dorvvas sutnje, de son atná dus fuola. </verse>
        <verse number="6">Son diktá du vanhurskkisvuođa ihtit dego čuovgga/ja du vuoigatvuođa šaddat čuvges beaivin. </verse>
        <verse number="7">Leage jaskat Hearrá ovddas ja vuordde su./Ale moaráhuva sutnje geas lea lihkku,/dasa gii atná bahá juonaid. </verse>
        <verse number="8">Heaitte moari, divtte suhtu jávkat./Ale moaráhuva,/dat buktá aivve bahá. </verse>
        <verse number="9">Sii guđet dahket bahá, duššaduvvojit,/muhto sii guđet vurdet Hearrá, árbejit eatnama. </verse>
        <verse number="10">Oanehis bottoža geažes ipmilmeahttun lea jávkan,/jos don geahčat su báikki, de son ii leat šat das. </verse>
        <verse number="11">Muhto vuollegaččat árbejit eatnama/go sis lea lihkku ja ráfi. </verse>
        <verse number="12">Ipmilmeahttun hutká baháid vanhurskása vuostái/ja gižaha bániid sutnje. </verse>
        <verse number="13">Muhto Hearrá boagusta su,/dasgo son oaidná ahte su beaivi boahtá. </verse>
        <verse number="14">Ipmilmeahttumat rohttejit miehki ja geldet dávggi/vai besset njeaidit váivváša ja geafi/ja goddit vuoigatlaččaid. </verse>
        <verse number="15">Muhto miehkki deaivá sin iežaset váimmu,/ja sin dávggit doddjojit. </verse>
        <verse number="16">Buoret dat unnánaš mii vanhurskásis lea/go ipmilmeahttumiid stuorra riggodat, </verse>
        <verse number="17">dasgo ipmilmeahttumiid fápmu doddjo,/muhto Hearrá doarjala vanhurskásiid. </verse>
        <verse number="18">Hearrá dovdá láitemeahttumiid beivviid,/sin árbi bistá agálaš áigái. </verse>
        <verse number="19">Sii eai šatta heahpadii bahás áiggiid,/nealggi áiggi sii gallehuvvojit. </verse>
        <verse number="20">Muhto ipmilmeahttumat duššet./Dego gietti hearvarásit/jávket Hearrá vašálaččat,/sii nohket dego suovva. </verse>
        <verse number="21">Ipmilmeahttun lone iige mávsse šat,/vanhurskkis lea láđis ja árvvas. </verse>
        <verse number="22">Sii geaid Hearrá buressivdnida, árbejit eatnama/muhto sii geaid son garuha, duššaduvvojit. </verse>
        <verse number="23">Hearrá nanne olbmá lávkkiid,/go son vádjola Hearrá miela mielde. </verse>
        <verse number="24">Jos son jorrala, de son ii gahča eatnamii,/dasgo Hearrá doarju su gieđa. </verse>
        <verse number="25">Nuorra lean leamaš, ja dál lean šaddan boarisin,/muhto in goassege leat oaidnán ahte vanhurskkis lea guđđojuvvon,/dahje ahte su mánát livčče ánuheamen láibbi. </verse>
        <verse number="26">Geažos beaivvi son lea váibmoláđis ja luoiká árvasit,/ja su maŋisboahttit šaddet buressivdnádussan. </verse>
        <verse number="27">Gáidda bahás eret ja daga buori,/de beasat álo ássat eatnamisttát. </verse>
        <verse number="28">Dasgo Hearrá ráhkista vuoigatvuođa,/ii son guođe ipmilbalolaččaidis./Sii várjaluvvojit agálaš áigái,/muhto ipmilmeahttumiid sohka duššaduvvo. </verse>
        <verse number="29">Vanhurskásat árbejit eatnama,/sii besset ássat das agálaččat. </verse>
        <verse number="30">Vanhurskása njálbmi sárdnu viissisvuođa,/su njuovčča cealká dan mii lea riekta. </verse>
        <verse number="31">Sus lea Ipmila láhka váimmus,/eaige su lávkkit suoibbo. </verse>
        <verse number="32">Ipmilmeahttun vuođgŋá vanhurskása/ja bivdá su heakka. </verse>
        <verse number="33">Muhto Hearrá ii atte su ipmilmeahttuma háldui/iige divtte su dubmejuvvot sivalažžan. </verse>
        <verse number="34">Vuordde Hearrá ja čuovo su geainnu./Son bajida du vai don árbet eatnama,/don beasat oaidnit ahte ipmilmeahttumat duššaduvvojit. </verse>
        <verse number="35">Oktii mun oidnen veahkaválddálaš ipmilmeahttuma;/son faŋkái dego Libanona sedermuorra. </verse>
        <verse number="36">Go mun maŋŋil bohten dakko meattá, de son lei jávkan,/mun ohcen, muhto in gávdnan su. </verse>
        <verse number="37">Váldde vuhtii láitemeahttuma,/geahča vuoigatlačča./Ráfi olbmos lea boahtteáigi. </verse>
        <verse number="38">Muhto buot suttolaččat duššet,/ipmilmeahttumiid boahtteáigi botkejuvvo. </verse>
        <verse number="39">Vanhurskásiid bestojupmi boahtá Hearrás,/son lea sin nana suodji áŧestusa áiggi. </verse>
        <verse number="40">Hearrá veahkeha ja gádju sin,/son čoavdá sin ipmilmeahttumiid gieđas ja beastá sin,/dasgo sii dorvvastit sutnje. </verse>
      </chapter>
      <chapter number="38">
        <verse number="1">Dávveda sálbma. Muittuhussan. </verse>
        <verse number="2">Hearrá, ale ráŋggáš mu moaristat,/alege bagat mu suhtustat. </verse>
        <verse number="3">Dasgo du njuolat leat deaivan mu,/du giehta orru lossadit mu alde. </verse>
        <verse number="4">Ii mihkkege leat dearvvaš mu rupmašis go don ráŋggáštat moaristat./Mu lahtuin ii leat ráfi danne go mun lean suddudan. </verse>
        <verse number="5">Mu suttuvealgi badjána mu oaivvi badjel,/dat noađđi lea menddo lossat munnje. </verse>
        <verse number="6">Mu hávit sidjot/ja guohcagit mu jallavuođa dihtii. </verse>
        <verse number="7">Mun lean guvrragan ja áibbas roaŋkkil,/mun váccán geažos beaivvi morrašis. </verse>
        <verse number="8">Mu alimat vuoissadit,/ii mihkkege leat dearvvaš mu rupmašis. </verse>
        <verse number="9">Mun lean vuoimmehuvvan ja cuvkejuvvon,/mun vuobaidan, mu váibmu luoibmá. </verse>
        <verse number="10">Hearrá, don dovddat buot mu áibbašeami,/don gulat mu šuohkkima. </verse>
        <verse number="11">Mu váibmu julká, ja mu vuoibmi lea nohkan,/velá mu čalmmiid čuovga lea jávkan. </verse>
        <verse number="12">Mu ustibat ja fuolkkit čužžot guhkkin eret mu givssis,/mu lagamuččat garvet mu. </verse>
        <verse number="13">Sii geat bivdet mu heakka,/bidjet gielaid mu ovdii,/sii geat dáhttot munnje bahá,/áigot heavahit mu/ja hutket behttosa geažos beaivvi. </verse>
        <verse number="14">Muhto mun lean dego bealjeheapmi, mun in gula,/dego gielaheapmi guhte ii raba njálmmi. </verse>
        <verse number="15">Mun lean dego olmmoš guhte ii gula/iige máhte vástidit. </verse>
        <verse number="16">Hearrá, du mun vuorddán./Don vástidat munnje, Hearrá, Ipmilan. </verse>
        <verse number="17">Mun cealkkán: Ale divtte sin illudit/ja čeavllastallat go mun suoibbun. </verse>
        <verse number="18">Dasgo mun lean goasii gahččamin,/mu bávččas lea álelassii mu ovddas. </verse>
        <verse number="19">Muhto mun dovddastan vearredahkon/ja moraštan suttuidan. </verse>
        <verse number="20">Mu vašálaččat leat veagalaččat,/eatnagat vašuhit mu almmá siva haga. </verse>
        <verse number="21">Sii mávssahit buori baháin, sii čužžot mu vuostái/danne go mun váinnuhan buori. </verse>
        <verse number="22">Hearrá, ale guođe mu!/Ipmilan, ale leage guhkkin mus eret. </verse>
        <verse number="23">Doama munnje veahkkin,/Hearrá, mu beasti. </verse>
      </chapter>
      <chapter number="39">
        <verse number="1">Koarrajođiheaddjái. «Jedutun» mielde. Dávveda sálbma. </verse>
        <verse number="2">Mun celken: Mun áiggun gáhttet vádjolussan,/aman suddudit njuokčamiin./Mun áiggun doallat njálbmán čavga suittehiin/nu guhká go ipmilmeahttumat leat mu čalmmiid ovddas. </verse>
        <verse number="3">De mun jávohuvven ja jaskkodin,/mun orron jávohaga, muhto ii lean ávki./Mu bávččas vearránii. </verse>
        <verse number="4">Mu váibmu báhkkanii mu siste,/mun luibmen, ja mu váibmu bulii dego dolla./Dalle mun sárdnugohten: </verse>
        <verse number="5">Hearrá, oahpat mu muitit mu loahpa,/mu beivviid logu, man unnán dat leat,/vai mun ádden man nohkavaš mun lean. </verse>
        <verse number="6">Geahča, don leat dahkan mu beivviid gieđa govdosažžan,/mu eallináigi lea du ovddas dego dušši./Buot olbmot leat dego jiella, Sela </verse>
        <verse number="7">sii jávket dego suoivvan./Aivve jiella leat dávvirat maid olmmoš čohkke,/ii son dieđe gii daid oččoš. </verse>
        <verse number="8">Hearrá, maid mun vel vuorddán?/Aivve du mun vuorddán. </verse>
        <verse number="9">Čoavdde mu buot mu rihkkumiin./Ale daga mu jallaid bilkun. </verse>
        <verse number="10">Mun jávohuvan inge raba njálbmán,/go don dat leat dahkan dan nu. </verse>
        <verse number="11">Váldde eret dan givssi man leat bidjan mu ala./Mun duššan go du giehta časká mu. </verse>
        <verse number="12">Go don bagadat ja ráŋggáštat olbmo su suttu dihtii,/dalle don loavttát dego muohcu buot maid son ráhkista./Buot olbmot leat duođaid dego jiella. Sela </verse>
        <verse number="13">Gula mu rohkosa, Hearrá, guldal mu čuorvasa,/ale jávohuva go mun čierun./Dasgo mun lean vieris du luhtte,/guossi nugo buot mu máddaratge. </verse>
        <verse number="14">Jorgal geahčastagat mus eret, de mun movttáskan,/ovdal go manan eret inge leat šat. </verse>
      </chapter>
      <chapter number="40">
        <verse number="1">Koarrajođiheaddjái. Dávveda sálbma. </verse>
        <verse number="2">Mun vuordimiin vurden Hearrá./Son njahkalii mu guvlui ja gulai mu čuorvasa. </verse>
        <verse number="3">Son gesii mu bajás heavahusa rokkis,/čiekŋalis rábáhis./Son bijai mu julggiid bávtti ala,/nanosmahtii mu lávkkiid. </verse>
        <verse number="4">Son bijai ođđa lávlaga mu njálbmái,/ávvulávlaga Ipmilasamet./Eatnagat oidnet dan ja ballet/ja dorvvastit Hearrái. </verse>
        <verse number="5">Ávdugas dat olmmoš guhte luohttá Hearrái,/iige jorgal nággáris olbmuid beallái/iige daid beallái guđet jorralit giellásii. </verse>
        <verse number="6">Hearrá, Ipmilan, eatnagat leat du oavdudagut,/ja ollu du jurdagat midjiide buorrin,/ii oktage leat du veardásaš./Jos mun hálidan sárdnut ja muitalit daid,/de dat leat nu ollu ahte eai leat olbmo lohkamis. </verse>
        <verse number="7">Njuovvanoaffara ja borramušoaffara don it hálit,/don leat rahpan mu beljiid./Boaldinoaffara ja suddooaffara don it gáibit. </verse>
        <verse number="8">De mun dadjen: Geahča, mun boađán./Girjegearus čuožžu maid mun galggan dahkat. </verse>
        <verse number="9">Ipmil, mu hállu lea dahkat du dáhtu,/ja du láhka lea mu váimmus. </verse>
        <verse number="10">Mun almmuhan du vanhurskkisvuođa stuorra čoakkalmasas./Mun in dahpa baksamiiddán,/don dieđát dan, Hearrá. </verse>
        <verse number="11">Mun in čiegat du vanhurskkisvuođa,/mun gulahan du oskkáldasvuođa ja bestojumi./Mun in čiega du árbmugasvuođa ja duohtavuođa stuorra čoakkalmasas. </verse>
        <verse number="12">Hearrá, don it biehttal mus váibmoláđisvuođat./Du árbmugasvuohta ja du duohtavuohta suodjala mu álelassii. </verse>
        <verse number="13">Dasgo lohkameahttun áŧestusat birastahttet mu,/mu vearredagut jokset mu,/mun in jolggat šat geahččat,/dat leat eanet go mu oaivvi vuoktačalmmit./Mu roahkkatvuohta lea guođđán mu. </verse>
        <verse number="14">Leage árbmugas, Hearrá, ja gájo mu./Hearrá, doama veahkehit mu. </verse>
        <verse number="15">Šaddoset sii heahpanit ja bilkiduvvot,/guđet bivdet mu heakka./Gáidoset sii eret heahpanemiin,/guđet sávvet munnje lihkuhisvuođa. </verse>
        <verse number="16">Suorganehkoset balus ja heahpadis/sii guđet hiddjidit mu. </verse>
        <verse number="17">Illudehkoset ja ávvudehkoset du siste/buohkat guđet ohcet du./Dadjoset álo sii guđet ráhkistit du bestojumi:/«Stuoris lea Hearrá.» </verse>
        <verse number="18">Mun lean vártnuheapmi ja váivváš,/muhto Hearrá atná mus fuola./Don leat mu veahkki ja mu beasti,/Ipmilan, ale ádján. </verse>
      </chapter>
      <chapter number="41">
        <verse number="1">Koarrajođiheaddjái. Dávveda sálbma. </verse>
        <verse number="2">Ávdugas dat guhte atná fuola heajos olbmos,/Hearrá gádju su bahá beaivvi. </verse>
        <verse number="3">Hearrá várjala su ja bisuha su heakkas,/olbmot máidnot su lihkolažžan./Don it atte su su vašálaččaid háldui. </verse>
        <verse number="4">Hearrá doarjala su buohcanseaŋggas,/don dearvvašmahtát su go son lea buozas. </verse>
        <verse number="5">Mun cealkkán: Hearrá, árpmit mu,/dearvvašmahte mu, mun lean suddudan du vuostái. </verse>
        <verse number="6">Mu vašálaččat sárdnot baháid mu vuostái:/«Goas son jápmá ja su namma vajálduvvá?» </verse>
        <verse number="7">Jos muhtun boahtá mu geahččat,/de son sárdnu behtolaš sániid./Son čohkke alccesis bahávuođa/ja manná olggos sárdnut dan. </verse>
        <verse number="8">Buohkat geat vašuhit mu, savkkástallet mu vuostái./Sii hutket munnje baháid ja dadjet: </verse>
        <verse number="9">«Sutnje lea dáhpáhuvvan juoga issoras./Die son veallá, iige šat čuožžil.» </verse>
        <verse number="10">Velá mu ustitge geasa mun luhtten, son guhte borai mu láibbi,/bajida šušmmis mu vuostái. </verse>
        <verse number="11">Muhto Hearrá, árpmit mu,/čuoččáldahte mu vai mun beasan mávssahit sidjiide. </verse>
        <verse number="12">Go vašálaš ii vuoitte mu,/de mun dieđán ahte don anát mu ráhkisin. </verse>
        <verse number="13">Don doarjjut mu, dasgo mun lean láitemeahttun,/don divttát mu álo čuožžut muođuidat ovddas. </verse>
        <verse number="14">Máidnojuvvon lehkos Hearrá, Israela Ipmil,/agálašvuođas agálašvuhtii! Amen, amen. </verse>
      </chapter>
      <chapter number="42">
        <verse number="1">Koarrajođiheaddjái. Máhttáhansálbma. Korahlaččaid sálbma. </verse>
        <verse number="2">Nugo sarvvis goikaluvvá/golgi jogaid maŋŋái,/nu goikaluvvá mu siellu/du maŋŋái, Ipmilan. </verse>
        <verse number="3">Mu siellu goiká Ipmila maŋŋái,/ealli Ipmila maŋŋái./Goas beasan loaiddastit/su muođuid ovdii? </verse>
        <verse number="4">Mu gatnjalat leat šaddan mu borramuš ijatbeivviid./Geažos beaivvi olbmot dadjet munnje: «Gos lea du Ipmil?» </verse>
        <verse number="5">Mun golggahan sillon morrašis go muittán dan mii lei,/go johten stuorra fáru mielde/Ipmila vissui ávvučuorvasiin ja giitosiin,/bassivádjoleddjiid joavkkus. </verse>
        <verse number="6">Manne don muosehuvat, sillon,/manne máraidat mu siste?/Vuordde Ipmila! Dasgo velá oktii mun giittán su,/beastán ja Ipmilan. </verse>
        <verse number="7">Mu siellu muosehuvvá,/mun jurddašan du/Jordana ja Hermona eatnamis,/ja Misara váris. </verse>
        <verse number="8">Čiekŋalas čuorvu čiekŋalassii du goržžiid šávas./Buot du siiggát ja bárut máraidit mu badjel. </verse>
        <verse number="9">Beaivet Hearrá čájeha árbmugasvuođas,/ja ihkku mun lávllun su máidnuma,/rohkosa mu eallima Ipmilii. </verse>
        <verse number="10">Mun cealkkán Ipmilii, báktásan:/Manne don leat vajáldahttán mu?/Manne mun ferten johtit morrašis/go vašálaš áŧesta mu? </verse>
        <verse number="11">Mus manná čađa sivu go mu vašálaččat hiddjidit mu,/go sii dadjet geažos beaivvi: «Gos lea du Ipmil?» </verse>
        <verse number="12">Manne muosehuvat, sillon,/manne don máraidat mu siste?/Vuordde Ipmila! Dasgo velá oktii/mun giittán su,/beastán ja Ipmilan. </verse>
      </chapter>
      <chapter number="43">
        <verse number="1">Rábit munnje vuoigatvuođa, Ipmil, ja jođit mu ášši./Gájo mu vanhurskkismeahttun álbmogis,/behtolaš ja bahás olbmuin. </verse>
        <verse number="2">Dasgo don, Ipmil, leat mu suodji./Manne don leat hilgon mu?/Manne mun ferten moraštit/go vašálaš áŧesta mu? </verse>
        <verse number="3">Vuolggat čuovgasat ja duohtavuođat./Láidejehkoset dat mu/ja dolvoset mu du bassi várrái, du orrunsajiide, </verse>
        <verse number="4">vai beasan mannat Ipmila áltára ovdii,/du lusa, Ipmil mu illu ja ávvu,/ja rámidit du lyrain,/Ipmil, Ipmilan. </verse>
        <verse number="5">Manne muosehuvat, sillon,/manne don máraidat mu siste?/Vuordde Ipmila! Dasgo velá oktii mun giittán su,/beastán ja Ipmilan. </verse>
      </chapter>
      <chapter number="44">
        <verse number="1">Koarrajođiheaddjái. Korahlaččaid sálbma. Máhttáhansálbma. </verse>
        <verse number="2">Ipmil, mii leat gullan beljiideametguin,/min máddarat leat muitalan midjiide/maid don dahket sin áiggi,/dolin. </verse>
        <verse number="3">Don han gieđainat ádjet álbmogiid eret,/muhto min máddariid don gilvet,/eará álbmogiid don duššadit,/muhto min máddariid don diktet leavvat. </verse>
        <verse number="4">Eai sii váldán eatnama mihkiin,/sin iežaset giehta ii addán sidjiide vuoittu,/muhto du olgeš giehta ja du giehtaruohtas/ja du muođuid čuovga,/dasgo don ráhkistit sin. </verse>
        <verse number="5">Aivve don leat mu gonagas ja Ipmil,/don attát Jáhkobii vuoittu. </verse>
        <verse number="6">Du vehkiin mii njeaidit vašálaččaideamet,/du nammii mii duolbmat vuostálastiideamet. </verse>
        <verse number="7">Mun in dorvvas dávgái,/iige miehkki gájo mu. </verse>
        <verse number="8">Muhto don beasttát min min vašálaččain,/don dagat heahpadii min vašuheddjiid. </verse>
        <verse number="9">Geažos beaivvi mii rámidit Ipmila,/mii máidnut du nama agálaš áigái. Sela </verse>
        <verse number="10">Dattege don nordadit min eret ja bidjet min heahpanit,/don it vuolgán min soahteveagaiguin. </verse>
        <verse number="11">Don bidjet min gáidat vašálačča ovddas,/min vašuheaddjit rievidedje min. </verse>
        <verse number="12">Don leat addán min sin háldui dego njuovvanomiid,/don leat biđgen min álbmogiid gaskii. </verse>
        <verse number="13">Don leat bidjan álbmogat nuvttá,/it don riggon dan gávppis. </verse>
        <verse number="14">Don dagat min ránnjáid bilkun,/bilkádussan ja hiddjádussan sidjiide geat orrot min birra. </verse>
        <verse number="15">Don dagat min buot álbmogiid sátnevájasin,/olbmot bárdet oaivvi min dihtii. </verse>
        <verse number="16">Mu heahpat lea álo mu čalmmiid ovddas,/mu ámadadju ruvssoda heahpanemiin </verse>
        <verse number="17">go mun šattan gullat bilkideddjiid ja hiddjideddjiid,/go mun oainnán vašálačča gii hálida mávssahit. </verse>
        <verse number="18">Buot dát lea deaividan min,/vaikko mii eat leat vajáldahttán du/eatge leat rihkkon du lihtu. </verse>
        <verse number="19">Min váibmu ii leat gáidan dus,/min lávkkit eai leat earránan du geainnus. </verse>
        <verse number="20">Dattege don leat cuvken min dego guovddi,/ja gokčan min seavdnjadeamos suoivaniin. </verse>
        <verse number="21">Jos mii livččiimet vajáldahttán Ipmileamet nama/ja geaigguhan gieđaideamet amas ipmilii, </verse>
        <verse number="22">dalle han gal Ipmil livččii fuomášan dan?/Son han dovdá min váimmu čiegus jurdagiid. </verse>
        <verse number="23">Muhto du dihtii mii goddojuvvot geažos beaivvi,/mii adnojuvvot njuovvansávzan. </verse>
        <verse number="24">Gohccá, Hearrá! Manne oađát?/Lihka, ale hilggo min agálaš áigái! </verse>
        <verse number="25">Manne čiegat muođuidat,/manne vajáldahtát min heađi ja áŧestusa? </verse>
        <verse number="26">Min siellu lea sodjalahtton muldii,/min rumaš deddojuvvon eatnamii. </verse>
        <verse number="27">Čuožžil ja boađe midjiide veahkkin,/lonis min árbmugasvuođat dihtii. </verse>
      </chapter>
      <chapter number="45">
        <verse number="1">Koarrajođiheaddjái. «Liljáid» mielde. Korahlaččaid sálbma. Máhttáhansálbma. Ráhkisvuođa lávlla. </verse>
        <verse number="2">Hávskkes sánit govdet mu váimmus,/mun lávllun lávlagan gonagassii./Mu njuovčča lea dego/čeahpes čálli peanna. </verse>
        <verse number="3">Don leat čábbámus olbmuid searvvis,/du baksamat hállet láđis sániid,/danne Ipmil lea buressivdnidan du agálaččat. </verse>
        <verse number="4">Čana miehki alimiid birra, don veagalaš,/allatvuođastat ja hearvásvuođastat. </verse>
        <verse number="5">Vuolgge vuoittuin soahtat duohtavuođa ja vuoigatvuođa beales./Dahkos du olgeš giehta hirbmatlaš daguid. </verse>
        <verse number="6">Olbmot gahččet du bastilis njuolaid ovddas,/dat deivet gonagasa vašálaččaid váibmui. </verse>
        <verse number="7">Du truvdnu, Ipmil, bissu agálaččat,/du gonagassoabbi lea vuoigatvuođa soabbi. </verse>
        <verse number="8">Don ráhkistat vanhurskkisvuođa ja vašuhat ipmilmeahttunvuođa./Dan dihtii lea Ipmil, du Ipmil, vuoidan du/ilu oljjuin ovdalii du láhkásaččaid. </verse>
        <verse number="9">Myrrá, aloe ja kassia hájat levget du biktasiin./Streaŋggaid šuoŋat illudahttet du/lanjain mat leat čiŋahuvvon elefántabátnehearvvaiguin. </verse>
        <verse number="10">Du válljejuvvon nissoniid searvvis/leat gonagasnieiddat,/du olgeš bealde lea dronnet,/čiŋadan Ofira golliiguin. </verse>
        <verse number="11">Gula, nieiddažan, geahča deike ja guldal./Vajáldahte álbmogat ja áhčát soga. </verse>
        <verse number="12">Gonagas liiko du čábbodahkii,/son lea du hearrá,/gopmir su ovdii. </verse>
        <verse number="13">Tyrosa nieida,/álbmoga riggát bivdet du dohkkeheami skeaŋkkaiguin. </verse>
        <verse number="14">Čábbát čiŋadan gonagasnieida boahtá sisa,/su bivttas lea čađa gođđojuvvon golliin. </verse>
        <verse number="15">Čikŋabiktasiiddisguin son mieđuštuvvo gonagasa ovdii, du ovdii./Su maŋis čuvvot nuorra nieiddat,/su ustibat. </verse>
        <verse number="16">Sii láidejuvvojit iluin ja ávuin,/sii mannet gonagasa šlohttii. </verse>
        <verse number="17">Du bártnit mannet áhčiid sadjái,/don bijat daid oaivámužžan miehtá riikkat. </verse>
        <verse number="18">Mun dagan du nama dovddusin sogas sohkii,/ja danin álbmogat rámidit du álo ja agálaččat. </verse>
      </chapter>
      <chapter number="46">
        <verse number="1">Koarrajođiheaddjái. Korahlaččaid sálbma. «Alamot» mielde. Lávlla. </verse>
        <verse number="2">Ipmil lea min suodji ja gievravuohta,/veahkki buot áŧestusain. </verse>
        <verse number="3">Danne mii eat bala vaikko eanan doarggistivččii,/vaikko várit lihkastivčče ábi čiekŋalasas, </verse>
        <verse number="4">vaikko bárut šávašedje ja máraidivčče,/ja várit doarggistivčče boršu mearas. Sela </verse>
        <verse number="5">Eatnu surggiidisguin illudahttá Ipmila gávpoga,/gos Alimusa bassi ássanviessu lea. </verse>
        <verse number="6">Ipmil lea gasku dan gávpoga,/gávpot ii lihkas,/Ipmil veahkeha dan go iđit ihtá. </verse>
        <verse number="7">Álbmogat máraidit, riikkat suibbodit,/son diktá jienas jupmat, ja eanan doarggista. </verse>
        <verse number="8">Hearrá, Almmiveagaid Ipmil, lea minguin,/Jáhkoba Ipmil lea min nana ladni. Sela </verse>
        <verse number="9">Bohtet geahččat maid Hearrá lea dahkan,/su balddihahtti daguid eatnama alde. </verse>
        <verse number="10">Son loahpaha sođiid miehtá máilmmi,/son doadjá dávggiid, cuvke sáittiid/ja buolláha galbbaid. </verse>
        <verse number="11">Bisánehket ja dovddiidehket ahte mun lean Ipmil,/aliduvvon álbmogiid badjel, aliduvvon eatnama alde. </verse>
        <verse number="12">Hearrá, Almmiveagaid Ipmil, lea minguin,/Jáhkoba Ipmil lea min nana ladni. Sela </verse>
      </chapter>
      <chapter number="47">
        <verse number="1">Koarrajođiheaddjái. Korahlaččaid sálbma. </verse>
        <verse number="2">Spežžot gieđaid, buot álbmogat,/bajidehket ávvučuorvasiid Ipmilii. </verse>
        <verse number="3">Hirbmatlaš lea Hearrá, Alimus,/olles máilmmi stuorra gonagas. </verse>
        <verse number="4">Son bidjá álbmogiid min vuollái,/čearddaid min julggiid vuollái. </verse>
        <verse number="5">Son vállje árbeeatnama midjiide,/čeavlin Jáhkobii gean son ráhkista. Sela </verse>
        <verse number="6">Ipmil manai bajás ávvučuorvasiid skájadettiin,/Hearrá manai dorvviid čuojadettiin. </verse>
        <verse number="7">Lávlot Ipmilii, lávlot fal ja čuojahehket,/lávlot ja čuojahehket min gonagassii. </verse>
        <verse number="8">Ipmil lea olles máilmmi gonagas./Lávlot sutnje lávlaga. </verse>
        <verse number="9">Ipmil lea álbmogiid gonagas,/son čohkká bassi truvnnustis. </verse>
        <verse number="10">Álbmogiid oaivámuččat čoagganit,/sii leat Abrahama Ipmila álbmot,/dasgo eatnama veagalaččat gullet Ipmilii./Son lea buot alimus. </verse>
      </chapter>
      <chapter number="48">
        <verse number="1">Lávlla. Korahlaččaid sálbma. </verse>
        <verse number="2">Stuoris lea Hearrá, sakka rámiduvvon/iežas gávpogis, bassi váristis. </verse>
        <verse number="3">Dat badjána čáppisin, olles máilmmi ávvun,/Sionvárri davvin,/stuorra gonagasa gávpot. </verse>
        <verse number="4">Ipmil lea gávpoga ladniin,/son lea dorvvolaš suodji. </verse>
        <verse number="5">Gonagasat čoagganedje,/manne ovddos oktan veahkan. </verse>
        <verse number="6">Sii geahčastedje ja suorganedje,/sii hirpmástuvve ja báhtaredje. </verse>
        <verse number="7">Doarggisteapmi dohppii sin,/ballu nugo riegádahtti nissona ballu, </verse>
        <verse number="8">dego nuortariđđu/mii cuvke Taršiša skiippaid. </verse>
        <verse number="9">Maid mii leimmet gullan, dan mii leat oaidnán/Hearrá, Almmiveagaid Ipmila, gávpogis;/Ipmil diktá dan bissut agálaččat. Sela </verse>
        <verse number="10">Ipmil, mii guorahallat du árbmugasvuođa/du bassi tempelis. </verse>
        <verse number="11">Ipmil, du namma máidnojuvvo,/dat rámiduvvo gitta eatnama ravddaide./Du olgeš gieđa dievva lea vanhurskkisvuohta. </verse>
        <verse number="12">Sionvárri illuda,/Juda gávpogat ávvudit du duomuid dihtii. </verse>
        <verse number="13">Mannet Siona birra,/vázzet dan birra,/lohket dan toartnaid. </verse>
        <verse number="14">Fuomášehket dan muvrraid,/mannet ladniid čađa./Muitalehket boahttevaš bulvii </verse>
        <verse number="15">ahte dakkár lea Ipmil, min Ipmil agálaš áigái./Son láide min álo. </verse>
      </chapter>
      <chapter number="49">
        <verse number="1">Koarrajođiheaddjái. Korahlaččaid sálbma. </verse>
        <verse number="2">Gullet dán, buot álbmogat,/jorgalehket bealji deike, buot máilmmi ássit, </verse>
        <verse number="3">sihke heajut ja fámolaččat,/riggát ja váivvášat maiddái. </verse>
        <verse number="4">Mu njálbmi sárdnu viissisvuođa sániid,/mu jurdagat leat jierpmálaččat. </verse>
        <verse number="5">Mun jorgalan bealján viissisvuođa sániide,/árvidan árvádusaid lyra čuojahemiin. </verse>
        <verse number="6">Manne mun balašin bahás beivviid,/go behtolaččaid bahávuohta birastahttá mu? </verse>
        <verse number="7">Sii dorvvastit sin opmodahkaseaset/ja rámohallet iežaset stuorra riggodaga. </verse>
        <verse number="8">Ii oktage sáhte lonistit iežas/ja addit Ipmilii lonástusruđa. </verse>
        <verse number="9">Lea divrras lonistit heakkas,/dat báhcá agibeaivái mávssekeahttá, </verse>
        <verse number="10">danne olmmoš ii sáhte eallit agálaččat/ja vealtat mannamis hávdái. </verse>
        <verse number="11">Son oaidná ahte velá viisátge jápmet,/nugo jallat ja jierpmeheamitge,/ja guđđet opmodagaset earáide. </verse>
        <verse number="12">Hávdi šaddá sin ruoktun agálaččat,/sin orrunsadjin sogas sohkii,/vaikko sin namas leat leamaš eatnamat. </verse>
        <verse number="13">Buot hearvásvuođastis/olmmoš ii sáhte eallit agálaččat,/nugo eallit songe duššá. </verse>
        <verse number="14">Nu geavvá jallaide/ja sidjiide geat jáhkket sin sániide. Sela </verse>
        <verse number="15">Sii mannet vuolás jábmiid áibmui dego sávzzat,/jápmin šaddá sin báimmanin./Vuoigatlaččat ráđđejit sin go iđit čuvggoda./Sin hápmi billašuvvá/jábmiid áimmus. </verse>
        <verse number="16">Muhto Ipmil lonista mu jábmiid áimmu fámus,/son váldá mus vára. Sela </verse>
        <verse number="17">Ale hirpmástuva jos soamis riggu,/jos vallji lassána su dálus. </verse>
        <verse number="18">Dasgo go son jápmá, de ii oaččo maidege mielde,/riggodat ii čuovo su hávdái. </verse>
        <verse number="19">Son sáhttá máidnut iežas lihkolažžan dán eallimis,/ja olbmot rámidit su go lea birgen bures. </verse>
        <verse number="20">Dattege son manná máddariiddis lusa,/geat eai goassege šat oainne čuovgga. </verse>
        <verse number="21">Buot hearvásvuođastis olmmoš ii ádde maidege,/nugo eallit songe duššá. </verse>
      </chapter>
      <chapter number="50">
        <verse number="1">Asafa sálbma. [6] Ipmil Hearrá sárdnu,/son rávká eatnama beaivváža badjáneamis gitta luoitádeami rádjái. </verse>
        <verse number="2">Ipmil suonjarda Sionis,/dievaslaš čáppisvuođas. </verse>
        <verse number="3">Min Ipmil boahtá, ii son oro jávohaga./Su ovddas manná duššadeaddji dolla,/su birra riđđuda sakka. </verse>
        <verse number="4">Son rávká almmi badjin/ja eatnama, son áigu dubmet álbmogis. </verse>
        <verse number="5">Čohkkejehket ipmilbalolaččaidan mu lusa,/guđet lihtodit muinna oaffariiguin. </verse>
        <verse number="6">Albmi sárdnida su vanhurskkisvuođa./Ipmil lea dat guhte dubme. Sela </verse>
        <verse number="7">Gula, álbmogan, dasgo mun áiggun sárdnut,/Israel, mun áiggun duođaštit du vuostái:/Mun lean Ipmil, du Ipmil. </verse>
        <verse number="8">Mun in cuiggot du du njuovvanoaffariid dihtii,/du boaldinoaffarat leat álo mu ovddas. </verse>
        <verse number="9">In mun dárbbaš váldit vuovssáid du viesus/dahje bohkáid du gárddiin, </verse>
        <verse number="10">dasgo munnje gullet buot meahci eallit,/ja fuođđut duhát váriin. </verse>
        <verse number="11">Mun dovddan buot almmi lottiid,/buot mii lihkada eatnama alde gullá munnje. </verse>
        <verse number="12">Jos mus livččii lean nealgi, de in livčče muitalan dan dutnje,/dasgo mu lea eanan ja buot mii dan deavdá. </verse>
        <verse number="13">Galggašingo mun borrat vuovssáid bierggu/ja juhkat bohkáid vara? </verse>
        <verse number="14">Oaffaruša giitosa Ipmilii,/doala lohpádusaidat Alimussii. </verse>
        <verse number="15">Čuorvvo mu heahtebeaivvi,/de mun gájun du, ja don máinnut mu. </verse>
        <verse number="16">Muhto ipmilmeahttumii Ipmil cealká:/Mii dus lea dahkamušaid sárdnidit mu báhkkomiid/ja váldit mu lihtu njálbmásat, </verse>
        <verse number="17">dus gii vašuhat bagadusa/ja bálkestat mu sániid sealggát duohkái? </verse>
        <verse number="18">Jos don oainnát suollaga, de searvvat suinna,/furrošeddjiiguin don servvoštalat. </verse>
        <verse number="19">Don luoittát bahávuođa njálmmistat/ja bonát behtolašvuođa njuokčamiinnát. </verse>
        <verse number="20">Don čohkkát ja sártnut vieljat vuostái,/don bilkidat eatnát bártni. </verse>
        <verse number="21">Dakkáriid don dagat, ja mungo galggan orrut jávohaga?/Oaivvildatgo ahte mun lean nugo don?/In leat, mun dáhtun cuiggodit du ja ráŋggáštit du. </verse>
        <verse number="22">Váldet dán vuhtii,/dii guđet vajáldahttibehtet Ipmila./Muđuid mun gaikkodan din,/iige oktage gájo. </verse>
        <verse number="23">Dat guhte oaffaruššá giitosa gudnejahttá mu/ja dat guhte čuovvu mu bálgá/beassá oaidnit Ipmila bestojumi. </verse>
      </chapter>
      <chapter number="51">
        <verse number="1">Koarrajođiheaddjái. Dávveda sálbma, </verse>
        <verse number="2">go profehta Natan bođii su lusa maŋŋil go Dávvet lei leamaš Batseba luhtte. </verse>
        <verse number="3">Leage munnje árbmugas, Ipmil, oskkáldasvuođastat,/sihko eret mu rihkkumiid stuorra árbmugasvuođastat. </verse>
        <verse number="4">Basa mu sivaheapmin,/buhtis mu mu suttus. </verse>
        <verse number="5">Dasgo rihkkumiiddán mun dovddan,/mu suddu lea álelassii mu ovddas. </verse>
        <verse number="6">Aivve du vuostái mun lean suddudan,/mun lean dahkan dan mii lea bahá du čalmmiin./De don leat vanhurskkis go sártnut munnje,/ja vuoiggalaš go dubmet. </verse>
        <verse number="7">Geahča, mun bohten máilbmái suttolašvuođas,/suttus mu eadni lea sahkanahttán mu. </verse>
        <verse number="8">Geahča, don hálidat duohtavuođa mu váibmui,/de oahpat viisodaga mu siskkimussii. </verse>
        <verse number="9">Buhtis mu suttus isopiin,/basa mu, vai mun šattan vielgadeabbon go muohta. </verse>
        <verse number="10">Divtte mu dovdat ávu ja ilu,/divtte daid dávttiid ávvudit maid don cuvkejit. </verse>
        <verse number="11">Čiega muođuidat mu suttuid ovddas,/sihko eret buot mu suttuvealggi. </verse>
        <verse number="12">Ipmil, sivdnit munnje buhtes váimmu,/atte munnje ođđa ja bissovaš vuoiŋŋa. </verse>
        <verse number="13">Ale suhppe mu eret muođuidat ovddas,/ale váldde mus eret bassi vuoiŋŋat. </verse>
        <verse number="14">Atte munnje fasttain du bestojumi ávu,/atte munnje mieđamánas vuoiŋŋa vai mun bisun. </verse>
        <verse number="15">De mun áiggun oahpahit láhkarihkkuide du geainnuid,/vai suttolaččat jorggihit du beallái. </verse>
        <verse number="16">Beastte mu varravigis, Ipmil,/mu bestojumi Ipmil,/de mu njuovčča ávvudallá du vanhurskkisvuođa. </verse>
        <verse number="17">Hearrá, rabas mu baksamiid,/vai mu njálbmi beassá sárdnidit du rámádusa. </verse>
        <verse number="18">Don it hálit njuovvanoaffariid,/ja jos mun buvttán boaldinoaffariid, de don it beroš dain. </verse>
        <verse number="19">Oaffar Ipmilii lea doddjojuvvon vuoigŋa,/vuollánan ja cuovkanan váimmu don it badjelgeahča, Ipmil. </verse>
        <verse number="20">Daga buori Sionii árpmustat,/hukse Jerusalema muvrraid. </verse>
        <verse number="21">Dalle don válddát vuostái rivttes oaffariid,/boaldinoaffariid ja olles oaffariid,/dalle sii oaffaruššet vuovssáid du áltára alde. </verse>
      </chapter>
      <chapter number="52">
        <verse number="1">Koarrajođiheaddjái. Dávveda máhttáhansálbma, </verse>
        <verse number="2">go edomlaš Doeg bođii muitalit Saulii ahte Dávvet lei Ahimeleka viesus. </verse>
        <verse number="3">Manne don rábmodalat bahávuođastat,/fámolaš olmmái?/Ipmila oskkáldasvuohta bistá geažos beaivvi. </verse>
        <verse number="4">Don smiehtat heavaheami,/bahájuonalaš du njuovčča lea dego saddjojuvvon niibi. </verse>
        <verse number="5">Don ráhkistat bahá eanet go buori,/ja humat giellásiid ovdal go duohtavuođa. Sela </verse>
        <verse number="6">Don ráhkistat bilideaddji sárdnuma,/behtolaš njuovčča! </verse>
        <verse number="7">Dan dihtii Ipmil njeaidá du agálaš áigái,/dohppe du ja rohtte du olggos du goađis,/son rohtte du ealli olbmuid eatnamis. Sela </verse>
        <verse number="8">Vanhurskásat oidnet dan ja ballet,/sii boagustit su ja dadjet: </verse>
        <verse number="9">«Geahča, die lea olmmái guhte ii atnán Ipmila suodjinis,/muhto dorvvastii stuorra riggodahkasis/ja anii bahávuođa gievravuohtanis.» </verse>
        <verse number="10">Muhto mun lean dego suhkkes oliivamuorra Ipmila viesus./Mun dorvvastan Ipmila oskkáldasvuhtii álelassii ja agálaččat. </verse>
        <verse number="11">Mun áiggun giitit du agálaččat/das maid leat dahkan/ja muittuhit du nama du ipmilbalolaččaide,/dasgo don leat buorre. </verse>
      </chapter>
      <chapter number="53">
        <verse number="1">Koarrajođiheaddjái. Mahalata mielde. Dávveda máhttáhansálbma. </verse>
        <verse number="2">Jalla dadjá váimmustis: «Ipmil ii leat.»/Bahá ja fasti lea sin vádjolus,/ii leat oktage guhte dahká buriid. </verse>
        <verse number="3">Almmis Ipmil geahččá olbmuide./Son hálida oaidnit leago oktage jierpmálaš,/oktage guhte ohcá Ipmila. </verse>
        <verse number="4">Buohkat leat gáidan eret Ipmilis, buohkat leat billašuvvan./Ii leat oktage guhte dahká buriid, ii fal ii oktage. </verse>
        <verse number="5">Eaigo sii ipmir maidege, duot vearredahkkit?/Sii njielastit mu álbmoga dego olmmoš borrá láibbi,/muhto eai čuorvvo Ipmila. </verse>
        <verse number="6">Muhto sii guđet eai dovdan balu, suorganit sakka./Dasgo Ipmil biđge du vašálaččaid dávttiid./Don heahppášuhtát sin,/Ipmil hilgu sin. </verse>
        <verse number="7">Vare Sionis boađášii bestojupmi Israelii!/Go Ipmil jorgalahttá álbmogis oasi,/de Jáhkot ávvuda ja Israel illuda. </verse>
      </chapter>
      <chapter number="54">
        <verse number="1">Koarrajođiheaddjái. Streaŋgačuojanasain. Dávveda máhttáhansálbma, </verse>
        <verse number="2">go sifalaččat bohte muitalit Saulii: «Dávvet lea čiehkádan min lusa.» </verse>
        <verse number="3">Ipmil, beastte mu namat dihtii,/ja veahket mu mu vuoigatvuhtii fámuinat. </verse>
        <verse number="4">Ipmil, gula mu rohkosa,/guldal daid sániid maid mun sártnun. </verse>
        <verse number="5">Dasgo vierrásat leat čuožžilan mu vuostái,/veahkaválddálaččat bivdet mu heakka./Sii eai beroš Ipmilis. Sela </verse>
        <verse number="6">Muhto geahča, Ipmil lea mu veahkki,/Hearrá bisuha mu. </verse>
        <verse number="7">Deaividehkos lihkuhisvuohta mu vašálaččaid./Duššat sin oskkáldasvuođastat. </verse>
        <verse number="8">Mielas mun oaffarušan dutnje/ja rámidan du nama, Hearrá, dasgo don leat buorre. </verse>
        <verse number="9">Son gádju mu buot heađis,/ja mu čalbmi beassá oaidnit mu vašálaččaid gahččamin. </verse>
      </chapter>
      <chapter number="55">
        <verse number="1">Koarrajođiheaddjái. Streaŋgačuojanasaiguin. Dávveda máhttáhansálbma. </verse>
        <verse number="2">Jorgal bealját mu rohkosa beallái, Ipmil,/ale čiehkát go mun čuorvvun heađistan. </verse>
        <verse number="3">Guldal mu ja vástit munnje./Mu morrašat eai atte munnje ráfi/ja mun doarggistan </verse>
        <verse number="4">go vašálaš čuorvu/ja ipmilmeahttumat sordet mu./Dasgo sii gomihit bahávuođa mu ala,/sii fallehit mu vašis. </verse>
        <verse number="5">Váibmu doarggista mu rattis,/jápminballu gahččá mu ala. </verse>
        <verse number="6">Mun balan ja doarggistan,/suorganeapmi deavdá mu. </verse>
        <verse number="7">Mun dadjen: Vare mus duvvá soaját,/dalle girdilivččen ja gávnnašin alccesan orrunsaji. </verse>
        <verse number="8">Mun báhtarivččen guhkás/ja gávnnašin idjasuoji meahcis. Sela </verse>
        <verse number="9">Hoahpus mun ozašin suoji/garra biekka ja ramádaga ovddas. </verse>
        <verse number="10">Moivašuhte sin, Hearrá, ja ludde sin njuokčamiid./Dasgo mun oainnán veahkaválddi ja riidaleami gávpogis. </verse>
        <verse number="11">Ijatbeaivvi sii vázzet gávpoga birra muvrraid alde./Bahávuohta ja vearrivuohta ráđđe das. </verse>
        <verse number="12">Gávpot lea dievva billašumi,/veahkaváldi ja behtolašvuohta/ii goassege jávkka dan márkanšiljus. </verse>
        <verse number="13">Jos mu vašálaš hiddjida mu,/de dan mun gierddan,/ja jos mu vašuheaddji čeavlástallá muinna,/dalle mun čiehkádan su ovddas. </verse>
        <verse number="14">Muhto dat leat don, mu dássásaš,/mu ustit ja oahpes olmmoš. </verse>
        <verse number="15">Munnos lei lagaš searvevuohta/go moai vácciime ávvufárus Ipmila vissui. </verse>
        <verse number="16">Vare sii jámášedje,/vare sii manašedje eallinaga jábmiid áibmui,/dasgo bahávuohta lea sin orrunsajiin. </verse>
        <verse number="17">Muhto mun čuorvvun Ipmila,/ja Hearrá beastá mu. </verse>
        <verse number="18">Eahkedis ja iđedis ja gaskabeaivvi/mun biegun ja šuohkán,/ja son gullá mu jiena, </verse>
        <verse number="19">ráfiin son lonista mu soađis,/olusat mannet mu vuostái. </verse>
        <verse number="20">Ipmil gullá mu, muhto sin son vuolida,/son guhte čohkká truvnnustis dološ áiggi rájes. Sela/Dasgo eai sii nuppástuva,/eaige bala Ipmilis. </verse>
        <verse number="21">Sii givssidit ustibiiddiset,/sii rihkkot lihtuset. </verse>
        <verse number="22">Liktáseabbo go vuodja lea sin sárdnun,/muhto váimmus sii jurddašit soađi./Litnáseabbo go olju leat sin sánit,/muhto dat leat rohttejuvvon miehkit. </verse>
        <verse number="23">Bálkes nođiidat Hearrái,/son bisuha du./Son ii goassege divtte vanhurskása lihkahuvvot. </verse>
        <verse number="24">Don, Ipmil, norddastat sorbmejeddjiid ja behtolaččaid hávdái,/eai sii juvssa bealige beivviineaset./Muhto mun dorvvastan dutnje. </verse>
      </chapter>
      <chapter number="56">
        <verse number="1">Koarrajođiheaddjái. «Duvvá guhkilmas terebinttain» mielde. Dávveda miktam, go filistalaččat dohppejedje su Gatis. </verse>
        <verse number="2">Leage munnje árbmugas, Ipmil,/dasgo olbmot bivdalit mu heakka,/áŧestit mu geažos beaivvi. </verse>
        <verse number="3">Mu vašálaččat čađat goddalit mu,/eatnagat doarrádallet mu čeavláivuođasteaset. </verse>
        <verse number="4">Go lean balus, de mun dorvvastan dutnje, </verse>
        <verse number="5">Ipmila - mun rámidan Ipmila sáni. -/Mun dorvvastan Ipmilii inge bala./Maidba sáhttet olbmot munnje dahkat? </verse>
        <verse number="6">Geažos beaivvi sii botnjet mu sániid,/sii jurddašit aivve baháid mu vuostái. </verse>
        <verse number="7">Sii lihtodit mu vuostái ja šokčet mu,/sii fáktejit mu lávkkiid,/dasgo sii hálidit goddit mu. </verse>
        <verse number="8">Muhto eai sii beasa báhtui, dasgo sii leat bahát./Ipmil, njeaidde álbmogiid moaristat. </verse>
        <verse number="9">Don leat čállán muitui mu áŧestusa,/mu gatnjaliid don leat vurken leailasat./Almma dat lea du girjjis? </verse>
        <verse number="10">Mu vašálaččat geassádit dalle go mun čuorvvun dutnje./Mun dieđán ahte Ipmil lea muinna. </verse>
        <verse number="11">Ipmila - mun rámidan Ipmila sáni,/Hearrá - mun rámidan su sáni - </verse>
        <verse number="12">Ipmilii mun dorvvastan inge bala./Maidba sáhttet olbmot munnje dahkat? </verse>
        <verse number="13">Mun lean addán lohpádusaidan dutnje, Ipmil,/ja mávssán giittusoaffariiguin. </verse>
        <verse number="14">Dasgo don leat gádjon mu heakka jápmimis/ja beastán mu juolggi guossaleames./De mun beasan vádjolit Ipmila muođuid ovddas eallima čuovgasis. </verse>
      </chapter>
      <chapter number="57">
        <verse number="1">Koarrajođiheaddjái. «Ale bilit». Dávveda miktam, go son báhtarii Saula ovddas ja čiehkádii bákteráigái. </verse>
        <verse number="2">Leage munnje árbmugas, Ipmil, leage munnje árbmugas,/dasgo dutnje mun dorvvastan./Du soajáid suoivanis mun gávnnan suoji dassážii go lihkuhisvuohta vássá. </verse>
        <verse number="3">Mun čuorvvun Ipmila, Alimusa,/Ipmila guhte ollašuhttá dagus munnje. </verse>
        <verse number="4">Son vuolggaha munnje veahki almmis,/go mu doarrádallit bilkidit mu. Sela/Ipmil čájeha munnje árpmu ja oskkáldasvuođa. </verse>
        <verse number="5">Mun ferten veallát ledjoniid gaskkas mat hálidit borrat olbmuid./Daid bánit leat sáittit ja njuolat,/daid njuovčča lea bastilis miehkki. </verse>
        <verse number="6">Čájet du allatvuođa almmis, Ipmil,/du hearvásvuođa miehtá eatnama. </verse>
        <verse number="7">Sii lebbejedje fierpmi mu julggiid ovdii,/mu siellu lea losidahttojuvvon./Sii rogge hávddi mu ovdii,/muhto gahčče ieža dasa. Sela </verse>
        <verse number="8">Mu váibmu lea dorvvolaš, Ipmil, mu váibmu lea dorvvolaš./Mun hálidan lávlut ja čuojahit. </verse>
        <verse number="9">Gohccá, mu siellu,/morit, mu hárpa ja lyra./Mun hálidan boktit iđedisroađi. </verse>
        <verse number="10">Mun dáhtun rámidit du, Hearrá, álbmogiid gaskkas,/ja máidnut du álbmogiid searvvis. </verse>
        <verse number="11">Dasgo du árbmugasvuohta ollá albmái,/du oskkáldasvuohta gitta balvvaid rádjái. </verse>
        <verse number="12">Ipmil, čájet du allatvuođa almmis,/hearvásvuođa miehtá eatnama. </verse>
      </chapter>
      <chapter number="58">
        <verse number="1">Koarrajođiheaddjái. «Ale bilit». Dávveda miktam. </verse>
        <verse number="2">Fámolaččat, sárdnubehtetgo duođaid vuoigatvuođa ovddas?/Dubmebehtetgo olbmuid vuoigatlaččat? </verse>
        <verse number="3">Ehpet, mieleavttus dii dahkabehtet veriid eatnama alde,/dii jalgebehtet veahkaválddi geainnu. </verse>
        <verse number="4">Ipmilmeahttumat leat jorralan eret gitta riegádeami rájes,/eatniheakka rájes gielisteaddjit leat čádjidan. </verse>
        <verse number="5">Sis lea mirko dego gearbmašis,/sii leat bealjeheamit dego gearpmaš mii notká beljiidis, </verse>
        <verse number="6">go ii dáhto guldalit gearpmašdábmi jiena,/ii čeahpimus dábmi jienage. </verse>
        <verse number="7">Ipmil, časkke bániid sin njálmmis eret,/molle ledjoniid bániid, Hearrá. </verse>
        <verse number="8">Divtte sin jávkat dego golgi čázi,/dego rási mii dulbmojuvvo ja goldná. </verse>
        <verse number="9">Divtte sin šaddat riippu láhkái mii suddá njivlin njoamodettiin,/cuovkanan ogi láhkái mii ii goassege oaidnán beaivváža. </verse>
        <verse number="10">Dego riđđu son bossu sin eret,/ovdal go sii levvet nugo bastilislánját. </verse>
        <verse number="11">Muhto vanhurskkis illuda go oaidná ahte beassá mávssahit./Son beassá bassat julggiidis ipmilmeahttuma varas. </verse>
        <verse number="12">Dalle olbmot dadjet: Vanhurskkis duođaid oažžu bálkkás./Duođaid lea Ipmil guhte dubme eatnama alde. </verse>
      </chapter>
      <chapter number="59">
        <verse number="1">Koarrajođiheaddjái. «Ale bilit». Dávveda miktam, go Saul vuolggahii olbmuid fáktet su viesu vai besset goddit su. </verse>
        <verse number="2">Beastte mu, Ipmil, vašálaččainan,/várjal mu sis guđet čuožžilit mu vuostái. </verse>
        <verse number="3">Beastte mu olbmuin geat dahket veriid/ja gájo mu sorbmejeddjiin. </verse>
        <verse number="4">Dasgo geahča, sii vuđgŋet mu heakka,/gievrras olbmát ráhkkanit soahtat mu vuostái,/vaikko mun in leat suddudan inge dahkan veriid, Hearrá. </verse>
        <verse number="5">Vaikko mun in leat sivalaš,/de sii ráhkkanit fallehit./Gohccá, boađe mu lusa ja geahča! </verse>
        <verse number="6">Hearrá, Almmiveagaid Ipmil, don leat Israela Ipmil./Gohccá ja ráŋggáš buot álbmogiid,/ale árpmit oskkáldasmeahttun behttiid! Sela </verse>
        <verse number="7">Sii máhccet juohke eahkeda,/holvot dego beatnagat/ja ruhttet miehtá gávpoga. </verse>
        <verse number="8">Sánit golget sin njálmmis,/sin baksamat leat miehkit./Sii jurddašit ahte ii oktage gula. </verse>
        <verse number="9">Muhto don, Hearrá, boagustat sin,/don bilkidat buot álbmogiid. </verse>
        <verse number="10">Ipmil, mun vuorddán du, mu gievravuođa,/dasgo don leat mu nana ladni. </verse>
        <verse number="11">Mu Ipmil boahtá mu ovddal árbmugasvuođainis,/son diktá mu oaidnit ahte mu vašálaččat gahččet. </verse>
        <verse number="12">Ale gotte sin, amas mu álbmot vajáldahttit dan./Geavat fámot, vai sii fertejit golgat juohke báikkis,/ja nordat sin vuolás, Hearrá, min galba. </verse>
        <verse number="13">Juohke sátni man sii váldet njálbmái, lea suddu./Divtte sin sorrot čeavláivuohtaseaset,/danne go sii vádjolit garuhemiin ja giellásiiguin. </verse>
        <verse number="14">Duššat sin moaristat,/duššat sin amaset sii šat leat./Dalle álbmogat áddejit ahte Ipmil ráđđe Jáhkobis,/gitta eatnama ravddaid rádjái. Sela </verse>
        <verse number="15">Sii máhccet juohke eahkeda,/sii holvot dego beatnagat/ja ruhttet miehtá gávpoga. </verse>
        <verse number="16">Sii golget borramuša ozus/ja harret go eai gallán. </verse>
        <verse number="17">Muhto mun lávllun du fámu birra/ja ávvudan juohke iđida du oskkáldasvuođa dihtii./Dasgo don leat mu ladni,/suodji heađi beaivvi. </verse>
        <verse number="18">Mun lávllun dutnje, mu gievravuohta./Ipmil lea mu nana ladni, mu Ipmil lea oskkáldas. </verse>
      </chapter>
      <chapter number="60">
        <verse number="1">Koarrajođiheaddjái. «Duođaštusa liljá» mielde. Dávveda miktam. Oahpahussii, </verse>
        <verse number="2">go son soađai Naharajima ja Soba aramealaččaid vuostái, ja Joab máhcai ja časkkii edomlaččaid Sálteleagis, guoktenuppelotduhát olbmá. </verse>
        <verse number="3">Ipmil, don leat hilgon min ja cuvken min./Don ledjet moaris, muhto čuoččáldahte min fas. </verse>
        <verse number="4">Don doarggistahttet eatnama ja luddot dan./Čavde dan ráhkamiid, dasgo dat lea duššamin. </verse>
        <verse number="5">Don diktet álbmogat muosáhit garra áiggi,/ja addet midjiide viinni nu ahte mii suoibbuimet. </verse>
        <verse number="6">Muhto sidjiide geat ballet dus don leat ceggen leavgga,/dohko sii sáhttet báhtarit dávggi ovddas. Sela </verse>
        <verse number="7">Beastte min olgeš gieđainat ja vástit midjiide,/vai du eahcálaččat gáddjojuvvošedje. </verse>
        <verse number="8">Ipmil lea sárdnon bassi báikkistis:/Ávuin mun juogán Šikema/ja mihtidan Sukkotleagi. </verse>
        <verse number="9">Munnje gullá Gilead ja Manasse,/Efraim lea mu oaivesuodji,/ja Juda lea mu ráđđensoabbi. </verse>
        <verse number="10">Muhto Moab lea mu basadanlihtti,/Edomii mun bálkestan gápmagiiddán./Filistea vuostái mun bajidan soahtečuorvasa. </verse>
        <verse number="11">Gii doalvu mu nana gávpogii,/gii láide mu Edomii? </verse>
        <verse number="12">Itgo don, Ipmil, hilgon min/itge vuolgán min soahteveagaiguin? </verse>
        <verse number="13">Veahket min vašálačča vuostái./Dasgo olbmuid veahkis ii leat ávki. </verse>
        <verse number="14">Ipmila vehkiin mii dahkat stuorra daguid./Son duolbmá min vašálaččaid. </verse>
      </chapter>
      <chapter number="61">
        <verse number="1">Koarrajođiheaddjái. Streaŋgačuojanasaiguin. Dávveda sálbma. </verse>
        <verse number="2">Gula mu váidalančuorvasa, Ipmil,/ja guldal mu rohkosa. </verse>
        <verse number="3">Eatnama ravddas mun čuorvvun dutnje,/dasgo mu váibmu vuoimmehuvvá./Doalvvo mu bávtti ala mii lea munnje menddo allat. </verse>
        <verse number="4">Dasgo don leat leamaš mu báhtaransadji,/nana toardna vašálačča vuostái. </verse>
        <verse number="5">Mun áiggun álelassii ássat du goađis/ja gávdnat suoji du soajáid vuolde. Sela </verse>
        <verse number="6">Dasgo don, Ipmil, leat gullan mu lohpádusaid,/don leat addán munnje árbbi singuin guđet ballet du namas. </verse>
        <verse number="7">Lasit gonagassii eallinbeivviid,/vare su jagit joatkašuvašedje sogas sohkii. </verse>
        <verse number="8">Bisuhuvvos su truvdnu agálaččat Ipmila muođuid ovddas,/várjalehkos árbmu ja oskkáldasvuohta su. </verse>
        <verse number="9">De mun lávllun máidnuma du nammii agálaččat/ja ollašuhtán lohpádusaidan beaivvis beaivái. </verse>
      </chapter>
      <chapter number="62">
        <verse number="1">Koarrajođiheaddjái. Jedutuna mielde. Dávveda sálbma. </verse>
        <verse number="2">Aivvefal Ipmila luhtte gávdná mu siellu ráfi,/sus boahtá mu bestojupmi. </verse>
        <verse number="3">Aivvefal son lea mu bákti ja mu bestojupmi,/mu ladni, in mun suoibbo. </verse>
        <verse number="4">Man guhká dii buohkat áigubehtet fallehit olbmá ja goddit su,/norddastit su vuolás dego állanaddi seainni dahje gahčči muvrra? </verse>
        <verse number="5">Sii duođaid ráđđádallet norddastit mu vuolás./Sii ráhkistit beahttima,/sii buressivdnidit gal njálmmiin,/muhto váimmuineaset sii garuhit. Sela </verse>
        <verse number="6">Leage jaskat, sillon, Ipmila ovddas./Aivvefal sus boahtá mu doaivu. </verse>
        <verse number="7">Aivvefal son lea mu bákti ja mu bestojupmi,/mu ladni, in mun suoibbo. </verse>
        <verse number="8">Mu bestojupmi ja mu gudni lea Ipmila luhtte./Son lea mu nana bákti, son lea mu dorvu. </verse>
        <verse number="9">Álbmot, dorvvas álelassii Ipmilii,/bidjet su ovdii buot dan mii deaddá váimmu./Ipmil lea min dorvu. Sela </verse>
        <verse number="10">Olmmoš lea dušše vuoiŋŋanas,/olbmománát eai leat mahkkege,/veavtta alde sii eai deatte,/sii leat geahppaseabbot go áibmu. </verse>
        <verse number="11">Allet dorvvas veahkaváldái alletge duššiid dihtii bija doaivvu rieviduvvon opmodahkii./Vaikko opmodat lassána, de allet ane das ávvira. </verse>
        <verse number="12">Ovtta geardde Ipmil lea sárdnon,/guovtte geardde mun lean dan gullan:/Ipmilii gullá fápmu, </verse>
        <verse number="13">ja don leat oskkáldas, Hearrá./Dasgo don mávssát juohkehažžii su daguid mielde. </verse>
      </chapter>
      <chapter number="63">
        <verse number="1">Dávveda sálbma, go son lei Juda meahcis. </verse>
        <verse number="2">Ipmil, don leat mu Ipmil, mun ozan du./Mu siellu goiká du maŋŋái,/mu rumaš ohcala du/ávdin, čázihis, goike eatnamis. </verse>
        <verse number="3">De mun oainnán du bassi báikkis,/oainnán du fámu ja hearvásvuođa. </verse>
        <verse number="4">Dasgo du árbmu lea buoret go eallin./Mu baksamat rámidit du. </verse>
        <verse number="5">Mun máinnun du oppa ealliman áiggi/ja lokten gieđaidan du nammii. </verse>
        <verse number="6">Dalle mu siellu gallehuvvo dego buoiddes borramušain./Ávvudeaddji baksamiiguin mu njálbmi rámida du. </verse>
        <verse number="7">Mun muittán du go veallán seaŋggastan,/ja jurddašan du idjagohcinvuorus. </verse>
        <verse number="8">Dasgo don leat leamaš mu veahkki,/mun ávvudan du soajáid suoivanis. </verse>
        <verse number="9">Mu siellu lea darvánan dutnje,/du olgeš giehta doarju mu. </verse>
        <verse number="10">Muhto sii guđet bivdet mu heakka,/mannet eatnama čiekŋalassii. </verse>
        <verse number="11">Sii addojuvvojit miehki háldui/ja šaddet riebaniid sálašin. </verse>
        <verse number="12">Muhto gonagas illuda Ipmilis,/ja buohkat guđet vurdnot su nammii ávvudit, dasgo gielisteddjiid njálbmi dahppojuvvo. </verse>
      </chapter>
      <chapter number="64">
        <verse number="1">Koarrajođiheaddjái. Dávveda sálbma. </verse>
        <verse number="2">Gula mu jiena, Ipmil, go mun váidalan,/várjal mu heakka balddihahtti vašálaččain. </verse>
        <verse number="3">Čiega mu baháid čiegus ráđis,/vearredahkkiid šlámaideaddji joavkkus. </verse>
        <verse number="4">Sii sadjet njuokčameaset bastilin dego miehki,/bidjet bahča sániid dego njuolaid dávgái, </verse>
        <verse number="5">siktejit čihkosis vigiheami./Fáhkka sii báhčet su eaige bala. </verse>
        <verse number="6">Sii giktalit guhtet guimmiideaset bahá sániiguin./Sii bidjet čiegus gielaid/ja dadjet: «Gii dan oaidná?» </verse>
        <verse number="7">Sii hutket bahávuođa ja dadjet:/»Mii leat gárvásat, jurdda lea hutkojuvvon.»/Olbmo váibmu lea čieŋal. </verse>
        <verse number="8">De Ipmil báhčá njuola sin njeaiga,/fáhkka sii deaivvahallet. </verse>
        <verse number="9">Sin iežaset njuovčča jorralahttá sin./Buohkat geat oidnet sin, hirpmástuvvet. </verse>
        <verse number="10">Buot olbmot suorganit,/sii muitalit Ipmila dagu/ja guorahallet maid son lea dahkan. </verse>
        <verse number="11">Vanhurskkis illuda Hearrás/ja dorvvasta sutnje./Buot vuoiggalaččat/máidnot iežaset lihkolažžan. </verse>
      </chapter>
      <chapter number="65">
        <verse number="1">Koarrajođiheaddjái. Dávveda sálbma. Lávlla. </verse>
        <verse number="2">Dutnje, Ipmil, lea riekta lávlut máidnuma Sionis/ja doallat daid lohpádusaid maid mii attiimet dutnje, </verse>
        <verse number="3">dasgo don gulat rohkosiid./Buot olbmot bohtet du lusa </verse>
        <verse number="4">dovddastit suttuideaset./Go min suttut šaddet menddo lossadat guoddit,/de don attát daid ándagassii. </verse>
        <verse number="5">Ávdugas dat gean don válljet/ja divttát boahtit iežat lahka/ja ássat du ovdašiljuin./Du viesu buorrevuohta/ja du tempela bassivuohta galleha min. </verse>
        <verse number="6">Don gulat min rohkosiid/vanhurskkisvuođa ovddolaš daguiguin,/min bestojumi Ipmil,/buot eatnama ja/gáiddus ábiid dorvu. </verse>
        <verse number="7">Don ceggejit váriid givrodagainat,/boahkánastojuvvon veagalašvuođain. </verse>
        <verse number="8">Don jaskkodahttet máraideaddji meara,/máraideaddji báruid,/álbmogiid šláma. </verse>
        <verse number="9">Sii geat ásset eatnama ravddain suorganit du mearkkain./Don deavddát ávuin nuortti ja oarjji. </verse>
        <verse number="10">Don válddát vára eatnamis ja attát dasa arvvi,/don dagat dan badjelmearálaš rikkisin./Ipmila joga dievva lea čáhci,/don šaddadat gortniid./Nu don anát eatnamis fuola. </verse>
        <verse number="11">Don láktadat muoldasálahagaid ja dásset jorgojuvvon eatnama,/don dipmadat eatnama arveovttiiguin ja buressivdnidat dan šattuid. </verse>
        <verse number="12">Don kruvnnidat jagi buriid attáldagaiguin,/du jorreluottain goaiku šattolašvuohta. </verse>
        <verse number="13">Meahccegiettit runiidit,/dievát gárvodit ávu. </verse>
        <verse number="14">Sávzaealut gárvvohit gittiid/ja leagit leat gortni dievva./Olbmot ávvudit ja lávlot. </verse>
      </chapter>
      <chapter number="66">
        <verse number="1">Koarrajođiheaddjái. Lávlla. Sálbma. [6] Čurvot máidnunčuorvasiid Ipmilii, oppa eanan, </verse>
        <verse number="2">lávlot su hearvás nama,/gudnejahttet su máidnumiin. </verse>
        <verse number="3">Dadjet Ipmilii: Man hirbmatlaččat leat du dagut!/Du vašálaččat njommot du veagalaš fámu dihtii. </verse>
        <verse number="4">Oppa eanan gopmirda ja máidnu du,/lávlu du nama. Sela </verse>
        <verse number="5">Bohtet geahččat Ipmila daguid,/su hirbmatlaš daguid olbmuid gaskkas. </verse>
        <verse number="6">Son nuppástuhtii meara goikeeanamin,/sii vázze joga čađa./Illudehkot su siste. </verse>
        <verse number="7">Stuorra válddiin son ráđđe agálaččat,/su čalmmit gozihit álbmogiid,/vuostehágolaččat eai oaččo čuožžilit. Sela </verse>
        <verse number="8">Máidnot min Ipmila, buot álbmogat,/diktet ávvulávlaga čuodjat! </verse>
        <verse number="9">Son bisuha min heakkas/iige divtte min julggiid suoibut. </verse>
        <verse number="10">Dasgo don, Ipmil, leat geahččalan min,/ja buhtistan min nugo olmmoš čilge silbba. </verse>
        <verse number="11">Don diktet min mannat fierbmái,/don bidjet noađi min alimiid ala. </verse>
        <verse number="12">Don luitet olbmuid riidet min oivviid badjel,/mii manaimet dolaid ja čáziid čađa./Muhto don dolvot min valljivuhtii. </verse>
        <verse number="13">Mun buvttán boaldinoaffara du vissui,/mun áiggun ollašuhttit lohpádusaidan dutnje, </verse>
        <verse number="14">maid mu baksamat celke,/mat bohte mu njálmmis go ledjen heađis. </verse>
        <verse number="15">Mun attán dutnje buoiduduvvon omiid boaldinoaffarin/ja divttán vierccaid suova badjánit,/mun oaffarušan vuovssáid ja bohkáid. Sela </verse>
        <verse number="16">Bohtet gullat, buohkat geat ballabehtet Ipmilis,/de mun muitalan maid son lea dahkan munnje. </verse>
        <verse number="17">Mu njálmmis badjánii sutnje čuorvvas,/mu njuokčama alde lei juo máidnunlávlla. </verse>
        <verse number="18">Jos mus livččii vearrivuohta mielas,/de Hearrá ii livčče gullan mu. </verse>
        <verse number="19">Muhto Ipmil lea duođaid gullan,/son guldalii mu rohkosčuorvasa. </verse>
        <verse number="20">Máidnojuvvon lehkos Ipmil guhte ii hilgon mu rohkosa,/iige váldán árbmugasvuođas mus eret. </verse>
      </chapter>
      <chapter number="67">
        <verse number="1">Koarrajođiheaddjái. Streaŋgačuojanasaiguin. Sálbma. Lávlla. </verse>
        <verse number="2">Ipmil, leage midjiide árbmugas, ja buressivdnit min./Divtte muođuidat čuovgat min badjelii, Sela </verse>
        <verse number="3">vai du geaidnu šaddá dovddusin eatnama alde,/ja du bestojupmi buot álbmogiid gaskkas. </verse>
        <verse number="4">Álbmogat rámidit du, Ipmil,/buot álbmogat rámidit du. </verse>
        <verse number="5">Olmmoščearddat illudit ja ávvudit,/dasgo don dubmet álbmogiid vuoigatlaččat,/don láidet olmmoščearddaid eatnama alde. Sela </verse>
        <verse number="6">Álbmogat rámidit du, Ipmil,/buot álbmogat rámidit du. </verse>
        <verse number="7">Eanan lea addán šattus./Ipmil, min Ipmil buressivdnida min. </verse>
        <verse number="8">Ipmil buressivdnidivččii min,/ja ballos sus olles eanan. </verse>
      </chapter>
      <chapter number="68">
        <verse number="1">Koarrajođiheaddjái. Dávveda sálbma. Lávlla. </verse>
        <verse number="2">Ipmil čuožžila, ja su vašálaččat bieđganit,/sii guđet vašuhit su báhtarit su muođuid ovddas eret. </verse>
        <verse number="3">Nugo suovva jávká,/nugo vuodja suddá dola goardagis,/nu duššet ipmilmeahttumat Ipmila muođuid ovddas. </verse>
        <verse number="4">Muhto vanhurskásat illudit,/sii illudallet Ipmila ovddas ávuin ja iluin. </verse>
        <verse number="5">Lávlot Ipmilii ja máidnot su nama,/rámidehket su gii johtá balvvaiguin./Hearrá lea su namma, illudallet sutnje, </verse>
        <verse number="6">oarbásiid áhčči ja leaskkaid bealušteaddji,/Ipmil bassi viesustis. </verse>
        <verse number="7">Ipmil diktá ovttaskasaid gávdnat ruovttu,/son diktá fáŋggaid beassat lihkkui ja friddjavuhtii,/muhto vuostehágolaččat fertejit orrut guorba meahcis. </verse>
        <verse number="8">Ipmil, go don vulget álbmogat njunnožis,/go don mannet ávdin meahci čađa, Sela </verse>
        <verse number="9">dalle eanan doarggistii, ja almmit goiko Ipmila, Sinai Hearrá, ovddas,/Ipmila, Israela Ipmila, ovddas. </verse>
        <verse number="10">Ipmil, don diktet arvit valljugasat,/don nanosmahttet iežat goariduvvon eatnama. </verse>
        <verse number="11">Dohko ássagođii du veahka,/buorrevuođastat, Ipmil, don gehččet vártnuhemiide. </verse>
        <verse number="12">Hearrá vuolggaha sáni,/stuorra nissonjoavku buktet illusága: </verse>
        <verse number="13">Gonagasat ja soahteveagat báhtarit, sii báhtarit,/gođiid luhtte juogadit sállaša. </verse>
        <verse number="14">Áigubehtet go dii čohkkát oapmegárddiid gaskkas?/Duvvá soaját leat skoađastuvvon silbbain,/dan dolggiin lea šelges golli. </verse>
        <verse number="15">Go Buotveagalaš biđgii gonagasaid,/dalle muhtii Salmonii. </verse>
        <verse number="16">Ipmilvárri lea Bášanvárri,/Bášanvárri lea čohkkái. </verse>
        <verse number="17">Manne, dii alla čohkat, mulgubehtet dan várrái man Ipmil lea dáhtton orrunbáikin,/gos Hearrá áigu orrut agálaš áigái? </verse>
        <verse number="18">Ipmila vovnnat ledje duháhat ja fasttain duháhat/go Hearrá bođii Sinais bassivuođastis. </verse>
        <verse number="19">Don mannet bajás,/don buktet fáŋggaid mielde,/olbmuid gaskkas don váldet attáldagaid,/velá vuostehágolaččaid gaskkasge, don, Hearrá Ipmil, orut doppe. </verse>
        <verse number="20">Máidnojuvvon lehkos Hearrá beaivvis beaivái./Ipmil guoddá min noađi, son lea min bestojupmi. Sela </verse>
        <verse number="21">Ipmil lea midjiide bestojumi Ipmil,/Hearrás leat geainnut jápmimis eret. </verse>
        <verse number="22">Ipmil cuvke vašálaččaidis oaivvi,/sin oaiveskálžžu guđet vádjolit suttus. </verse>
        <verse number="23">Hearrá cealká: Mun vieččan sin Bášanis,/mun vieččan sin meara čiekŋalasas. </verse>
        <verse number="24">Dalle don beasat bassat julggiidat vašálaččaidat varas,/ja beatnagat ožžot das oasi. </verse>
        <verse number="25">Sii oidnet du ávvufáru, Ipmil,/mu Ipmila ja gonagasa ávvufáru bassi báikái. </verse>
        <verse number="26">Lávlut vázzet ovddas,/maŋis bohtet hárpačuojaheaddjit/nuorra nissoniid gaskkas guđet cápmet rumbbuid. </verse>
        <verse number="27">Máidnot Ipmila tempelčoakkalmasain,/máidnot Hearrá, Israela ádjaga. </verse>
        <verse number="28">Das lea Benjamin, nuoramus, guhte ráđđe earáid,/Juda oaivámuččaid joavku,/Sebulona oaivámuččat, Naftali oaivámuččat. </verse>
        <verse number="29">Čájet fámot, Ipmil,/bisut dan maid don, Ipmil, leat dahkan midjiide, </verse>
        <verse number="30">Jerusalema tempelisttát./Dutnje gonagasat buktet skeaŋkkaid. </verse>
        <verse number="31">Šikko spire mii lea rávrraid siste,/vuoksáčorraga ja álbmogiid burruid./Duolmma julggiidat vuollái sin guđet bivdet silbbaid./Biđge álbmogiid geat hálidit soađi. </verse>
        <verse number="32">Sii bohtet veikkiiguin Egyptas,/Nubia doapmá skeaŋkkaiguin Ipmila beallái. </verse>
        <verse number="33">Eatnama gonagasriikkat, lávlot Ipmilii,/čuojahehket Hearrái. Sela </verse>
        <verse number="34">Son guhte riide almmis,/agálaš almmis./Gula, son bajida jienas, veagalaš jienas. </verse>
        <verse number="35">Addet Ipmilii fámu,/son ráđđe Israela,/sus lea fápmu ráđđet balvvaid. </verse>
        <verse number="36">Ipmil lea balddihahtti bassi báikkistis./Israela Ipmil addá álbmogii fámu ja givrodaga./Buressivdniduvvon lehkos Ipmil! </verse>
      </chapter>
      <chapter number="69">
        <verse number="1">Koarrajođiheaddjái. «Liljáid» mielde. Dávveda sálbma. </verse>
        <verse number="2">Ipmil, boađe beastit mu!/Čáhci ollá mu čoddaga rádjái. </verse>
        <verse number="3">Mun lean vudjon čiekŋalis rábáhii,/gos ii leat mihkkege covcciid./Mun lean boahtán čiekŋalassii,/ja rávdnji golgá mu badjel. </verse>
        <verse number="4">Mun lean čurvon váibamassii,/mu čotta buollá./Mu čalmmit vuoimmehuvvet,/mun lean nu guhká vuorddašan Ipmilan. </verse>
        <verse number="5">Eanet go vuoktačalmmit mu oaivvis/leat sii guđet vašuhit mu siva haga./Olusat leat sii guđet bivdalit mu heakka,/guđet leat mu vašálaččat almmá ášši haga./Dan maid in leat suoládan,/mun ferten máhcahit. </verse>
        <verse number="6">Ipmil, don dovddat mu jallavuođa,/mu suttut eai leat čihkosis du ovddas. </verse>
        <verse number="7">Ale divtte heahppášuvvat mu dihtii/sin guđet vurdet du, Hearrá, Almmiveagaid Ipmil./Ale divtte šaddat heahpadii mu dihtii sin guđet ohcet du, Israela Ipmil. </verse>
        <verse number="8">Dasgo du dihtii mun gierddan bilkku,/mu ámadadju ruvssoda heahpadis. </verse>
        <verse number="9">Mun lean šaddan amasin vieljaidasan,/eadnán mánáide lean amas olmmoš. </verse>
        <verse number="10">Áŋgirvuohta du viesu dihtii lea duššadan mu,/du hiddjideddjiid hiddjádus čuohcá munnje. </verse>
        <verse number="11">Mun čirron ja atnen borakeahttáivuođa,/ja datge šattai munnje bilkun. </verse>
        <verse number="12">Mun coggen morašbiktasiid/ja šadden sidjiide sátnevájasin. </verse>
        <verse number="13">Sii bilkidit mu go čohkkájit gávpotpoarttas,/juhkkit lávlot mu birra. </verse>
        <verse number="14">Muhto mun rohkadalan du, Hearrá, árpmu áiggis./Vástit munnje, Ipmil, stuorra árbmugasvuođastat,/atte munnje du oskkáldas veahki. </verse>
        <verse number="15">Gájo mu, aman mun vuodjut rábáhii,/gájo mu sin gieđas guđet vašuhit mu,/ja čiekŋalis čázis. </verse>
        <verse number="16">Ale divtte rávnnji golgat mu badjel,/ale divtte čiekŋalasa njielastit mu,/dahje gáivvo giddet njielus mu badjel. </verse>
        <verse number="17">Vástit munnje, Hearrá, dasgo du oskkáldasvuohta lea buorre,/jorgal mu beallái stuorra váibmoláđisvuođastat. </verse>
        <verse number="18">Ale čiega muođuidat bálvaleaddját ovddas,/dasgo mun áŧestuvan, doama vástidit munnje. </verse>
        <verse number="19">Boađe mu lusa ja čoavdde mu,/lonis mu mu vašálaččain. </verse>
        <verse number="20">Don dovddat mo mun lean hiddjiduvvon,/bilkiduvvon ja heahppášuhttojuvvon,/don han oainnát buot mu vašálaččaid. </verse>
        <verse number="21">Hiddjádus lea cuvken mu váimmu,/dat ii sáhte buoriduvvot./Mun vurden árpmoštallama, muhto duššás,/ja jeđđejeddjiid, muhto in gávdnan ovttage. </verse>
        <verse number="22">Sii seaguhedje mirko mu borramuššii,/mu goikui sii adde munnje etteha juhkat. </verse>
        <verse number="23">Šaddos sin beavdi giellan/ja sin oaffarmális gillarin. </verse>
        <verse number="24">Sevnnjodehkoset sin čalmmit, amaset oaidnit./Suiboset sin alimat álelassii. </verse>
        <verse number="25">Goaivvo suhtot sin badjelii,/divtte buolli moarát juksat sin. </verse>
        <verse number="26">Šaddos sin siida ávdimin,/allos lehko oktage ássi sin gođiin. </verse>
        <verse number="27">Dasgo sii doarridit dan gean don leat časkán,/sii lasihit su bákčasa gean don leat deaividan. </verse>
        <verse number="28">Lasit siva sin sivalašvuhtii,/ale atte sidjiide oasi vanhurskkisvuođastat. </verse>
        <verse number="29">Sihkut sin eret eallima girjjis/alege čálit sin vanhurskásiid searvái. </verse>
        <verse number="30">Muhto mun lean vártnuheapmi ja gillán,/Ipmil, divtte du bestojumi várjalit mu. </verse>
        <verse number="31">Mun áiggun máidnut Ipmila nama lávlagiin,/mun áiggun giitit su ja rámidit su. </verse>
        <verse number="32">Hearrá liiko dasa eambbo go vuovssáide,/burruide main leat čoarvvit ja gaccat. </verse>
        <verse number="33">Váivvášat oidnet dan ja illudit./Vare dii ealášeiddet, dii guđet ohcabehtet Hearrá. </verse>
        <verse number="34">Dasgo Hearrá gullá gefiid rohkosa,/son ii badjelgeahča olbmuidis geat leat giddagasas. </verse>
        <verse number="35">Albmi ja eanan máidnoset su,/mearat ja buot mii dain lihkada. </verse>
        <verse number="36">Dasgo Ipmil beastá Siona/ja hukse Juda gávpogiid./Olbmot besset ássat doppe ja oamastit eatnama. </verse>
        <verse number="37">Su bálvaleddjiid nálli árbe dan,/sii guđet ráhkistit su nama besset ássat doppe. </verse>
      </chapter>
      <chapter number="70">
        <verse number="1">Koarrajođiheaddjái. Dávveda sálbma. Muittuhussan. </verse>
        <verse number="2">Ipmil, gájo mu!/Hearrá, doama veahkehit mu! </verse>
        <verse number="3">Šaddoset sii heahpanit ja bilkiduvvot,/guđet bivdet mu heakka./Gáidoset sii eret heahpanemiin,/guđet sávvet munnje lihkuhisvuođa. </verse>
        <verse number="4">Jorgalehkoset heahpadiin/sii guđet čaibmet ja badjelgehččet. </verse>
        <verse number="5">Illudehkoset ja ávvudehkoset du siste/buohkat guđet ohcet du./Dadjoset álo sii guđet ráhkistit du bestojumi:/«Stuoris lea Ipmil.» </verse>
        <verse number="6">Mun lean vártnuheapmi ja váivváš./Ipmil, doama boahtit mu lusa./Don leat mu veahkki ja mu beasti,/Hearrá, ale ádján. </verse>
      </chapter>
      <chapter number="71">
        <verse number="1">Hearrá, dutnje mun dorvvastan,/ale divtte mu goassege šaddat heahpadii. </verse>
        <verse number="2">Don guhte leat vanhurskkis, gájo mu ja čoavdde mu,/jorgal bealját mu beallái ja beastte mu. </verse>
        <verse number="3">Leage munnje bákti gosa sáhtán báhtarit,/ladni gos gávnnan bestojumi./Dasgo don leat mu bákti ja mu ladni. </verse>
        <verse number="4">Ipmil, beastte mu ipmilmeahttuma gieđas,/vanhurskkismeahttuma ja veahkaválddálačča válddis. </verse>
        <verse number="5">Dasgo don, Hearrá, leat mu doaivva,/nuorravuohtan rájes mun lean dorvvastan dutnje, Hearrá. </verse>
        <verse number="6">Eatniheakka rájes don leat leamaš mu doarjja,/eadnán heakkas don gesset mu olggos./Du mun álo máinnun. </verse>
        <verse number="7">Mun lean šaddan eatnagiidda mearkan,/don leat mu nana suodji. </verse>
        <verse number="8">Mu njálbmi lea dievva du rámádusa,/geažos beaivvi mun máinnun du hearvásvuođa. </verse>
        <verse number="9">Ale hilggo mu mu boarásmanbeaivvi,/ale guođe mu go mu fápmu nohká. </verse>
        <verse number="10">Mu vašálaččat sárdnot mu vuostái,/sii vuđgŋet mu ja ráđđádallet gaskaneaset. </verse>
        <verse number="11">Sii dadjet: «Ipmil lea guođđán su./Doarridehket ja dohppejehket su!/Ii oktage gájo su.» </verse>
        <verse number="12">Ipmil, ale leage mus guhkkin eret!/Ipmilan, doama munnje veahkkin! </verse>
        <verse number="13">Heahpat ja gudnehisvuohta bohtos sin badjelii guđet vuostálastet mu./Deaividehkos heahpat ja bilku sin guđet dáhttot vahágahttit mu. </verse>
        <verse number="14">Muhto mun ieš áiggun álelassii doaivut,/álo lávlut du rámádusa. </verse>
        <verse number="15">Geažos beaivvi mu njálbmi muitala du vanhurskkisvuođa/ja du beastindaguid,/in mun máhte lohkat daid. </verse>
        <verse number="16">Hearrá, Ipmilan, mun áiggun muitalit du stuorra daguid,/rámidit dan vanhurskkisvuođa mii lea aivvefal du. </verse>
        <verse number="17">Ipmil, don leat oahpahan mu nuorravuođa rájes,/ja ain mun muitalan du oavdudaguid. </verse>
        <verse number="18">Ale guođe mu, Ipmil, go mun boarásmuvan ja čurggodan./Divtte mu gulahit du fámu boahttevaš sohkii. </verse>
        <verse number="19">Ipmil, du fápmu ja vanhurskkisvuohta ollá albmái./Du dagut leat stuorrát, Ipmil, gii lea nugo don? </verse>
        <verse number="20">Don guhte diktet mu oaidnit stuorra áŧestusaid ja lihkuhisvuođaid,/atte munnje eallima ođđasit,/lokte mu fas bajás eatnama čiekŋalasain. </verse>
        <verse number="21">Atte munnje fas mu gudni,/jorggit mu beallái ja jeđđe mu. </verse>
        <verse number="22">Hárpačuojahemiin mun áiggun rámidit du oskkáldasvuođa, Ipmilan./Mun máinnun du lyrain, Israela Bassi. </verse>
        <verse number="23">Mu baksamat ávvudit go mun čuojahan dutnje,/mu siellu man don leat lonistan, ávvuda. </verse>
        <verse number="24">Geažos beaivvi mu njuovčča muitala du vanhurskkisvuođa./Dasgo sii guđet bivdet mu oasehisvuođa šaddet heahpanit ja bilkiduvvot. </verse>
      </chapter>
      <chapter number="72">
        <verse number="1">Salomo sálbma. [6] Ipmil, atte duomuidat gonagassii,/ja gonagasbárdnái vanhurskkisvuođat, </verse>
        <verse number="2">de son dubme du álbmoga rievttuid,/du vártnuhemiid vuoiggalaččat. </verse>
        <verse number="3">Várit addet olbmuide ráfi,/ja dievát vanhurskkisvuođa. </verse>
        <verse number="4">Várjalehkos gonagas álbmoga vártnuhemiid rivttiid,/bestos son váivvášiid ja cuvkejehkos sordiid. </verse>
        <verse number="5">Divtte su eallit/nu guhká go beaivváš ja mánnu leat, sogas sohkii. </verse>
        <verse number="6">Son lea dego arvi mii gahččá láddjejuvvon gieddái,/dego oakti mii láktada eatnama. </verse>
        <verse number="7">Ovdánehkos vanhurskkisvuohta su beivviid,/ráđđejehkos lihkku ja ráfi dassá go mánnu ii leat šat. </verse>
        <verse number="8">Ráđđejehkos son ábis áhpái,/deanu rájes gitta eatnama ravddaide. </verse>
        <verse number="9">Su vuostálastit gopmirdit su ovddas,/su vašálaččat njollot muoldda. </verse>
        <verse number="10">Taršiša ja gáiddus rittuid gonagasat sáddejit sutnje vearu,/Saba ja Šeba gonagasat buktet sutnje skeaŋkkaid. </verse>
        <verse number="11">Gopmirdehkoset buot gonagasat su,/buot álbmogat bálvalehkoset su. </verse>
        <verse number="12">Dasgo son gádju váivvášiid geat čurvot su,/ja vártnuhemiid geain ii leat veahkeheaddji. </verse>
        <verse number="13">Son árpmošta heajuid ja gefiid,/son beastá váivvášiid heakka. </verse>
        <verse number="14">Son čoavdá sin soardimis ja veahkaválddis,/sin heagga lea divrras su čalmmiin. </verse>
        <verse number="15">Ellos gonagas ja ožžos son Saba golliid./Rohkadalloset sii álelassii su ovddas,/buressivdnidehkoset sii su geažos beaivvi. </verse>
        <verse number="16">Lehkos eatnamis valljis gordni,/nu ahte dat bárusta váriid alde./Lehkos dan šaddu dego Libanon/ja bealddu gordnegihput dego rássi. </verse>
        <verse number="17">Bissos su namma agálaččat,/bisuhuvvos dat nu guhká go beaivváš báitá./Buressivdnidehkoset buohkat iežaset das,/máidnoset su ávdugassan buot álbmogat. </verse>
        <verse number="18">Máidnojuvvon lehkos Hearrá, Israela Ipmil,/dušše son dahká oavdudaguid. </verse>
        <verse number="19">Su hearvás namma lehkos agálaš áigái máidnojuvvon!/Oppa eanan lea dievva su hearvásvuođa. Amen, amen. </verse>
        <verse number="20">Dása nohket Dávveda, Isaja bártni, rohkosat. </verse>
      </chapter>
      <chapter number="73">
        <verse number="1">Asafa sálbma. [6] Duođaid, Ipmil lea buorre Israelii,/sidjiide geaid váibmu lea buhtis. </verse>
        <verse number="2">Muhto mun gosii guossalin,/mu juolggit ledje njalkkasteamen. </verse>
        <verse number="3">Dasgo mun gáđaštin čeavlás olbmuid,/mun oidnen ahte ipmilmeahttumiidda geavai bures. </verse>
        <verse number="4">Eai sis leat givssit,/sii leat dearvašat ja buoiddit. </verse>
        <verse number="5">Eai sii dovdda olbmuid heđiid,/eaige gillá nugo earát. </verse>
        <verse number="6">Dan dihtii lea čeavli sin čeabetčikŋa,/veahkaváldi bivttas man sii cogget. </verse>
        <verse number="7">Sin čalmmit báiset sin buoidivuođa dihtii,/sin váimmu juonat bahkkejit ovdan. </verse>
        <verse number="8">Sii hiddjidit ja sárdnot bahánihkkánit,/čeavlájit sii áitet áŧestusain. </verse>
        <verse number="9">Sii bajidit njálmmi almmi guvlui,/sin njuovčča johtá miehtá eatnama. </verse>
        <verse number="10">Dan dihtii jorggiha álbmot sin beallái,/ja njammet sin sániid. </verse>
        <verse number="11">Sii dadjet: «Maidba Ipmil diehtá?/Diehtágo Alimus maid mii dahkat?» </verse>
        <verse number="12">Diekkárat leat ipmilmeahttumat,/álo sii leat oadjebasat ja ovdánit buori dillái. </verse>
        <verse number="13">Duššiid dihtii mun lean bisuhan váimmu buhtisin/ja bassan gieđaidan vigihisvuođas. </verse>
        <verse number="14">Dattege mun givssiduvvojin geažos beaivvi,/ráŋggáštuvvojin juohke iđida. </verse>
        <verse number="15">Jos dajašin: Mun dáhtun sárdnut dego sii,/de beahtášin du mánáid náli. </verse>
        <verse number="16">De mun jurddašadden vai áddešin dán,/muhto dat šattai munnje beare lossadin. </verse>
        <verse number="17">Muhto go mun bohten Ipmila bassi báikái,/de mun áddejin mo sidjiide loahpas geavvá. </verse>
        <verse number="18">Duođaid, don doalvvut sin njalkkas geainnuide,/don divttát sin gahččat ja duššat. </verse>
        <verse number="19">Vuoi, man fáhkka sii duššet,/sii gaikkihuvvojit eret ja nohket suorganemiin. </verse>
        <verse number="20">Nugo niehku jávká go olmmoš iđedis moriha,/nu sii jávket, Hearrá, go don čuožžilat. </verse>
        <verse number="21">Go mu miella lei bahča/ja mun dovden mo mu váibmui čuggii, </verse>
        <verse number="22">dalle ledjen jierpmeheapmi,/dego dáidemeahttun spire mun ledjen du ovddas. </verse>
        <verse number="23">Muhto mun bisun álo du luhtte,/don leat dohppen mu olgeš gieđa. </verse>
        <verse number="24">Don láidet mu ráđiinat,/ja dasto bajidat mu gudnái. </verse>
        <verse number="25">Jos mus leat don almmis,/de mun in sáva šat maidege eatnama alde. </verse>
        <verse number="26">Jos mu oažži ja váibmu vuoimmehuvvá,/de Ipmil lea agálaččat mu váimmu bákti ja mu oassi. </verse>
        <verse number="27">Geahča, sii guđet leat guhkkin dus eret, duššet,/don heavahat buohkaid guđet leat oskkáldasmeahttumat dutnje. </verse>
        <verse number="28">Muhto munnje lea buorre bissut Ipmila lahka./Mun ozan suoji Hearrá luhtte,/mun muitalan buot du daguid. </verse>
      </chapter>
      <chapter number="74">
        <verse number="1">Asafa máhttáhansálbma. [6] Manne, Ipmil, leat hilgon min agálašvuhtii?/Manne du moarri borggista ealu vuostái man guođohat? </verse>
        <verse number="2">Muitte searvegottát man dolin ostet alccesat,/dan čeardda man lonistit opmodahkanat./Jurddaš Siona vári, gos don ássagohtet. </verse>
        <verse number="3">Mana bajás surgadis heavvobázahasaide./Buot mii lei du bassi báikkis lea vašálaš billistan. </verse>
        <verse number="4">Du vašálaččat gilljo du viesus,/dohko sii ceggejedje leavggaideaset. </verse>
        <verse number="5">Dat lei dego čuollat/ákšuin suhkkes vuovddis. </verse>
        <verse number="6">Ákšuin ja veahčiriin/sii cuvkejedje muorravajahagaid. </verse>
        <verse number="7">Sii cahkkehedje du bassi báikki/ja eahpebasuhedje ja gaikkodedje du nama báikki gitta eatnamii. </verse>
        <verse number="8">Sii celke váimmusteaset: Mii soardit buohkaid./Sii bolde juohke ipmilviesu eatnamis. </verse>
        <verse number="9">Mii eat oainne iežamet leavggaid./Ii leat šat profehta,/ii oktage min searvvis dieđe man guhká dát bistteš. </verse>
        <verse number="10">Man guhká, Ipmil, besset du vuostálastit hiddjidit?/Beasságo vašálaš bilkidit du nama agálaččat? </verse>
        <verse number="11">Manne geasát gieđat ruoktot?/Manne lea du olgeš giehta čihkosis du ozas? </verse>
        <verse number="12">Ipmil, mu gonagas dološ áiggi rájes,/don dagat beastindaguid eatnama alde. </verse>
        <verse number="13">Don luddejit ábi fámuinat/ja cuvkejit guvddiid oivviid čázis. </verse>
        <verse number="14">Don cuvkejit Leviatana oivviid/ja addet daid biebmun meahci spiriide. </verse>
        <verse number="15">Don diktet ádjaga ja joga golggiidit,/don goikadit čáhccás jogaid. </verse>
        <verse number="16">Du lea beaivi ja du lea idja,/don bidjet mánu ja beaivváža sadjáseaset. </verse>
        <verse number="17">Don mearridit buot eatnama rájiid,/geasi ja dálvvi don leat ráhkadan. </verse>
        <verse number="18">Hearrá, muitte dán go vašálaš hiddjida,/go jallas álbmot badjelgeahččá du nama. </verse>
        <verse number="19">Ale atte turtelduvvát spiriide,/ale vajáldahte vártnuhemiidat heakka. </verse>
        <verse number="20">Muitte lihttot!/Dasgo eatnama sevdnjes báikkit leat veahkaválddi orrunsajit. </verse>
        <verse number="21">Ale divtte sordojuvvon olbmuid šaddat heahpanit,/divtte vártnuhemiid ja gefiid máidnut du nama. </verse>
        <verse number="22">Čuožžil, Ipmil, ja čuoččut áššát!/Muitte ahte jallat bilkidit du geažos beaivvi. </verse>
        <verse number="23">Ale vajáldahte vašálaččaidat čuorvasa,/rieja maid du vuostálastit álo bajidit. </verse>
      </chapter>
      <chapter number="75">
        <verse number="1">Koarrajođiheaddjái. «Ale bilit». Asafa sálbma. Lávlla. </verse>
        <verse number="2">Mii giitit du, Ipmil, mii giitit du./Du namma lea sin lahka guđet muitalit du oavdudaguid. </verse>
        <verse number="3">Mun mearridan iežan áiggi,/mun dubmen rievttuid. </verse>
        <verse number="4">Eanan ja buohkat guđet ásset das, sáhttet doarggistit,/muhto mun nannen dan geađgestoalppuid. Sela </verse>
        <verse number="5">Mun dadjen čeavlás olbmuide: Allet čeavlástala!/ja ipmilmeahttumiidda: Allet bajit čoarvvi! </verse>
        <verse number="6">Allet bajit čoarvvi almmi guvlui,/allet sártno julggálaččat ceakko niskkiin. </verse>
        <verse number="7">Dasgo ii nuortan iige oarjin,/ii vel meahcisge boađe giige sin alidit. </verse>
        <verse number="8">Dasgo Ipmil dubme,/nuppi son vuolida, nuppigis alida. </verse>
        <verse number="9">Hearrá gieđas lea cearki mas lea soarpu, máisttagahtton viidni./Son leike viinni,/buot eatnama bahát fertejit juhkat dan,/velá botniidge sii fertejit gurret. </verse>
        <verse number="10">Muhto mun áiggun álo sárdnidit dán/ja lávlut Jáhkoba Ipmilii. </verse>
        <verse number="11">Buot ipmilmeahttumiid čoarvvit čuhppojuvvojit eret,/muhto vanhurskásiid čoarvvit aliduvvojit. </verse>
      </chapter>
      <chapter number="76">
        <verse number="1">Koarrajođiheaddjái. Streaŋgačuojanasain. Asafa sálbma. Lávlla. </verse>
        <verse number="2">Ipmil lea dovddus Judas,/su namma lea stuoris Israelis. </verse>
        <verse number="3">Salemis lea su goahti,/Sionis lea su viessu. </verse>
        <verse number="4">Doppe son dojii álddagasti njuolaid, galbba ja miehki,/soahtevearjjuid. Sela </verse>
        <verse number="5">Don leat suonjardeaddji,/hearváseabbo go dološ várit. </verse>
        <verse number="6">Jálus olbmát rieviduvvojedje,/go sii ledje oađđimin./Juohke soahteolbmá gieđat vuoimmehuvve. </verse>
        <verse number="7">Du áitaga ovddas, Jáhkoba Ipmil,/vuojui heasta ja soahteolmmái nahkáriidda. </verse>
        <verse number="8">Hirbmatlaš leat don,/gii máhttá bissut du muođuid ovddas go don moaráskat? </verse>
        <verse number="9">Almmis don gulahat duomut./Eanan suorgana ja jaskkoda </verse>
        <verse number="10">go Ipmil čuožžila dubmet/ja beastit buot eatnama váivvášiid. Sela </verse>
        <verse number="11">Don hávkadat olbmuid vaši/ja jáddadat dan moari mii báhcá. </verse>
        <verse number="12">Atte lohpádusaid ja deavdde daid Hearrá Ipmilasadet, buot ránnjáálbmogat/buktoset skeaŋkkaid sutnje geas sii ballet. </verse>
        <verse number="13">Son doadjá ráđđejeddjiid vuoiŋŋa,/son lea hirbmatlaš eatnama gonagasaide. </verse>
      </chapter>
      <chapter number="77">
        <verse number="1">Koarrajođiheaddjái. «Jedutun» mielde. Asafa sálbma. </verse>
        <verse number="2">Mun čuorvvun Ipmilii alla jienain,/mun čuorvvun Ipmilii, ja son gullá mu. </verse>
        <verse number="3">Áŧestusas mun ozan Hearrá,/ihkku mun geaigguhan gieđa, inge váibba./Mu siellu ii leat jeđđemis. </verse>
        <verse number="4">Mun muittán Ipmila ja šuohkán,/mun jurddašattan ja mu vuoigŋa vuoimmehuvvá. Sela </verse>
        <verse number="5">Don doalat mu čalmmiid rabas,/mun lean mášoheapmi ja jávoheapmi. </verse>
        <verse number="6">Mun jurddašan dološ áiggiid,/muittašan vássán jagiid. </verse>
        <verse number="7">Ihkku mun soađan jurdagiiguin,/mun jorahan daid, mu vuoigŋa guorahallá. </verse>
        <verse number="8">Hilgugo Hearrá min agálaččat,/iigo son goassege šat árpmit? </verse>
        <verse number="9">Leago su oskkáldasvuohta nohkan agálaš áigái,/leago su lohpádus šaddan duššin sogas sohkii? </verse>
        <verse number="10">Leago Ipmil vajáldahttán árpmus,/leago son moaristis dahppan váibmoláđisvuođas? Sela </verse>
        <verse number="11">Mun dajan: Dát lea mu giksi/ahte Alimus ii leat šat muinna. </verse>
        <verse number="12">Mun muittašan Hearrá daguid,/muittašan du dološ áiggi oavdudaguid. </verse>
        <verse number="13">Mun jurddašan buot maid leat dahkan,/suokkardan du stuorra daguid. </verse>
        <verse number="14">Ipmil, du geaidnu lea bassivuođas./Mii ipmiliid lea nu stuoris go min Ipmil? </verse>
        <verse number="15">Don leat Ipmil guhte dahká oavdudaguid,/don leat čájehan fámot álbmogiid gaskkas. </verse>
        <verse number="16">Válddiinat don lonistit álbmogat,/Jáhkoba ja Jovsseha mánáid. Sela </verse>
        <verse number="17">Čázit oidne du, Ipmil,/čázit oidne du ja libaidedje,/velá ábi čiekŋalasatge doarggistedje balus. </verse>
        <verse number="18">Arvi šoalai balvvain,/badjin čearggui baján,/du njuolat girde. </verse>
        <verse number="19">Du baján julai dego jorrejuvllat,/álddagasat čuvgejedje eatnama,/eanan doarggistii ja sparaidii. </verse>
        <verse number="20">Du geaidnu manai meara čađa,/du bálggis stuorra čáziid čađa,/muhto du luottaid ii giige dovdan. </verse>
        <verse number="21">Don dolvot álbmogat dego ealu/Movssesa ja Arona gieđa vehkiin. </verse>
      </chapter>
      <chapter number="78">
        <verse number="1">Asafa máhttáhansálbma. [6] Guldal, álbmogan, mu oahpu,/jorgalehket bealji mu sániide. </verse>
        <verse number="2">Mun rabastan njálmmi ja sártnun sátnevádjasiid,/čielggadan dološ áiggi árvádusaid. </verse>
        <verse number="3">Dan maid mii leat gullan ja maid dovdat,/dan maid máddarat leat muitalan midjiide, </verse>
        <verse number="4">dan mii eat čiegat mánáineamet./Maŋisbohttiide mii muitalit Hearrá hearvás dagu ja su fámu,/daid oavdudaguid maid son lea dahkan. </verse>
        <verse number="5">Son attii gohččuma Jáhkobii/ja bijai lága Israelii,/man son gohčui min máddariid oahpahit mánáidasaset, </verse>
        <verse number="6">vai maŋit buolvvat dovddašeddje dan,/ja mánát mat riegádit/muitalivčče dan iežaset mánáide. </verse>
        <verse number="7">Sii galget dorvvastit Ipmilii/eaige vajáldahttit Ipmila daguid,/muhto doahttalit su báhkkomiid, </verse>
        <verse number="8">amaset šaddat máddariiddiset láhkásažžan,/nággáris ja gážžáris sohkan,/behtolaš sohkan man vuoigŋa ii lean oskkáldas Ipmilii. </verse>
        <verse number="9">Efraimlaččain ledje dávggit vearjun,/muhto soahtebeaivvi sii báhtaredje. </verse>
        <verse number="10">Sii eai doallan Ipmila lihtu/eaige dáhtton vádjolit su lága mielde. </verse>
        <verse number="11">Sii vajáldahtte su stuorra daguid,/daid oavdudaguid maid son lei diktán sin oaidnit. </verse>
        <verse number="12">Son dagai sin máddariidda oavdudaguid/Egyptas, Soana guolbanis. </verse>
        <verse number="13">Son luddii meara ja doalvvui sin rastá,/ja buođđudii čáziid seaidnin. </verse>
        <verse number="14">Son bijai balvva oahpistit sin beaivet/ja dola čuovgga ihkku. </verse>
        <verse number="15">Son luddii bávttiid meahcis/ja attii sidjiide čázi juhkat/stuorra čiekŋalasain. </verse>
        <verse number="16">Son divttii ádjagiid golggiidit bávttis,/čáziid golgat johkan. </verse>
        <verse number="17">Almmatge sii ain suddudedje su vuostái,/sii nággejedje Alimusa vuostái meahcis. </verse>
        <verse number="18">Eaktodáhtus sii geahččaledje Ipmila/go gáibidedje borramuša hálloseaset. </verse>
        <verse number="19">Sii sárdno su vuostái ja dadje:/«Máhttábat Ipmil lágidit beavddi meahccái? </verse>
        <verse number="20">Son časkkii gal bávtti nu ahte čáhci golggai,/ja jogažat dulve badjel ravddaid,/muhto sáhttágo son maiddái addit midjiide láibbi/ja skáhppot bierggu álbmogasas?» </verse>
        <verse number="21">Go Hearrá gulai dan, de son moaráhuvai./Dolla buollái Jáhkoba vuostái,/moarri badjánii Israela vuostái, </verse>
        <verse number="22">danne go sii eai oskon Ipmilii/eaige dorvvastan su bestojupmái. </verse>
        <verse number="23">Son gohčui balvvaid,/rabai almmi uvssaid, </verse>
        <verse number="24">divttii manna arvit álbmogii borramuššan/ja attii sidjiide almmi gortniid. </verse>
        <verse number="25">Olbmot ožžo borrat eŋgeliid láibbi,/Ipmil sáddii sidjiide borramuša vai gallánit. </verse>
        <verse number="26">Almmis son divttii nuortabiekka bossut,/son doalvvui lullibiekka ovddos fámuinis. </verse>
        <verse number="27">Son divttii bierggu arvit sin ala dego gavjja,/girdi lottiid nugo ábi sádduid. </verse>
        <verse number="28">Gasku siidda son divttii daid gahččat,/sin gođiid birra. </verse>
        <verse number="29">Sii boradedje ja gallánedje sakka,/son attii sidjiide maid sii hálidedje. </verse>
        <verse number="30">Muhto ovdal go sii ledje boradan gallás,/go sis lei ain borramuš njálmmis, </verse>
        <verse number="31">de Ipmila vašši buollái sin vuostái./Son gottii sin gievrramusaid,/časkkii Israela nuorra olbmáid eatnamii. </verse>
        <verse number="32">Dattege sii ain suddudedje/eaige oskon su oavdudaguide. </verse>
        <verse number="33">De son divttii sin beivviid nohkat dego bieggajiela,/sin eallinjagiid duššálašvuhtii. </verse>
        <verse number="34">Juohke háve go son gottii muhtumiid sin gaskkas, de sii ohcaledje su,/jorggihedje ja ohce Ipmila. </verse>
        <verse number="35">Sii muitájedje ahte Ipmil lea sin bákti,/ahte Alimus Ipmil lea sin lonisteaddji. </verse>
        <verse number="36">Dattege sii behtte su sániideasetguin/ja gielistedje sutnje njuokčamiinniset. </verse>
        <verse number="37">Váimmusteaset sii eai bisson su luhtte,/eaige lean oskkáldasat su lihttui. </verse>
        <verse number="38">Dattege son lea váibmoláđis,/ii duššat, muhto addá suttuid ándagassii./Dávjá son doalahallá moaris/iige divtte buot vašis morránit. </verse>
        <verse number="39">Son muittii ahte sii ledje dušše olbmot,/bieggajiella mii manná meattá iige máhca. </verse>
        <verse number="40">Man gallii sii nággejedje suinna meahcis/ja moraštahtte su ávdin eatnamis! </verse>
        <verse number="41">Ain ođđasis sii geahččaledje Ipmila/ja hárde Israela Basi. </verse>
        <verse number="42">Sii eai muitán su fámolaš gieđa/dan beaivvi go son lonistii sin vašálaččas, </verse>
        <verse number="43">go son dagai mearkkaid Egyptas/ja oavdudaguid Soana guolbanis. </verse>
        <verse number="44">Son nuppástuhtii jogaid varran,/sii eai sáhttán juhkat ádjagiin. </verse>
        <verse number="45">Son vuolggahii borruid gáskit sin/ja cubbuid billistit buot. </verse>
        <verse number="46">Son attii sin šattuid divrriide,/sin eatnama attáldagaid rásselohkuide. </verse>
        <verse number="47">Son billistii sin viidnemuoraid čuorbmasiiguin/ja sin meahccefiikkonmuoraid ráššoarvviin. </verse>
        <verse number="48">Son attii sin omiid čuorbmasiid háldui/ja sin ealuid álddagasaide. </verse>
        <verse number="49">Son luittii sin vuostái buolli moari,/vaši, suhtu ja áŧestusa,/sorbmeneŋgeliid stuorra joavkku. </verse>
        <verse number="50">Son divttii vašis duldet,/son ii seastán sin jápmimis,/muhto attii sin rohttudávdda háldui. </verse>
        <verse number="51">Son časkkii buot Egypta vuosttašriegádeddjiid,/hamlaččaid gođiid álgošattuid. </verse>
        <verse number="52">Muhto iežas álbmoga son luittii vuolgit dego sávzaealu,/láidestii sin dego ealu meahcis. </verse>
        <verse number="53">Son doalvvui sin oadjebasat amaset ballat,/muhto mearra govččai sin vašálaččaid. </verse>
        <verse number="54">Son doalvvui sin bassi eatnamasas,/dan várrái man su olgeš giehta lei fidnen. </verse>
        <verse number="55">Son ájii álbmogiid eret sin ovddas,/juogadii sin eatnama árbin/ja divttii Israela čearddaid ássat sin gođiin. </verse>
        <verse number="56">Muhto sii vuostálaste Alimus Ipmila ja nággejedje suinna,/eai sii čuvvon su gohččumiid. </verse>
        <verse number="57">Sii jorraledje ja ledje oskkáldasmeahttumat nugo sin máddaratge,/sii leat beahttán dego loažžan dávgi. </verse>
        <verse number="58">Sii moaráhuhtte su oaffarčomaideasetguin,/hárde su ipmilgovaideasetguin. </verse>
        <verse number="59">Ipmil gulai dan ja moaráskii,/son hilggui Israela ollásit. </verse>
        <verse number="60">Son guđii viesus Šilos,/dan goađi man lei ceggen olbmuid gaskii. </verse>
        <verse number="61">Son attii fámus fáŋgavuhtii,/hearvásvuođas vašálačča gihtii. </verse>
        <verse number="62">Son luohpadii álbmogis miehki háldui/ja moaráhuvai árbásis. </verse>
        <verse number="63">Dolla duššadii nuorra olbmáid/eaige nuorra nieiddat ožžon headjalávlaga. </verse>
        <verse number="64">Álbmoga báhpat gahčče miehkkái/eaige leaskkat beassan váidalit morrašis. </verse>
        <verse number="65">De Hearrá gohccái dego nahkáriin,/dego soahteolmmái guhte moriha juhkanvuođastis. </verse>
        <verse number="66">Son časkkii vuostálastiidis ruovttoluotta/ja heahppášuhtii sin agálaččat. </verse>
        <verse number="67">Son hilggui Jovsseha goađi/iige válljen Efraima čeardda. </verse>
        <verse number="68">Muhto son válljii Juda čeardda/ja Sionvári man son ráhkistii. </verse>
        <verse number="69">Allagin dego almmi son huksii bassi báikkis,/nanusin dego eanan, man son vuođđudii agálaš áigái. </verse>
        <verse number="70">Son válljii bálvaleaddjis Dávveda/ja vieččai su sávzagárddis. </verse>
        <verse number="71">Son válddii su eret bohčči sávzzaid luhtte/ja bijai su geahččin Jáhkobii, álbmogasas,/Israelii, opmodahkasis. </verse>
        <verse number="72">Ja Dávvet guođohii sin duođalaš váimmuin/ja láidii sin čeahpes gieđain. </verse>
      </chapter>
      <chapter number="79">
        <verse number="1">Asafa sálbma. [6] Du árbeeatnamii, Ipmil,/leat vieris olbmot bahkken./Sii leat dahkan du bassi tempela buhtismeahttumin/ja Jerusalema čievračopman. </verse>
        <verse number="2">Du bálvaleddjiid liikkaid sii leat addán almmi lottiide biebmun/ja du vanhurskásiid oačči eatnama spiriide. </verse>
        <verse number="3">Jerusalema birra sii leat golggahan sin vara dego čázi,/iige oktage hávdát sin. </verse>
        <verse number="4">Mii leat šaddan bilkun ránnjáidasamet,/hiddjádussan álbmogiidda guđet ásset min birra. </verse>
        <verse number="5">Man guhká, Hearrá,/don áiggut leat moaris,/agálaččatgo buollá du áŋgirvuohta dego dolla? </verse>
        <verse number="6">Golggat suhtot álbmogiid badjelii geat eai dovdda du,/ja gonagasriikkaid badjelii mat eai čuorvvo du nama. </verse>
        <verse number="7">Dasgo sii leat loahpahan Jáhkoba/ja dahkan su eatnama ávdimin. </verse>
        <verse number="8">Ale logahala midjiide min máddariid suttuid./Doama min ovddal váibmoláđisvuođainat,/dasgo mii leat hui vártnuheamit. </verse>
        <verse number="9">Veahket min, Ipmil, beastámet, vai du namma gudnejahttojuvvošii./Lonis min ja atte midjiide min suttuid ándagassii namat dihtii. </verse>
        <verse number="10">Manne álbmogat celket: «Gos lea sin Ipmil?»/Divtte min oaidnit go álbmogat fuomášit ahte/du bálvaleddjiid varra mávssahuvvo. </verse>
        <verse number="11">Bohtos fáŋggaid šuohkin du ovdii./Čoavdde fámolaš gieđainat sin guđet leat dubmejuvvon jápmimii. </verse>
        <verse number="12">Mávsse min ránnjáide čiežageardásaččat/dan bilkku mainna sii leat hiddjidan du, Hearrá. </verse>
        <verse number="13">De mii, du álbmot, du ealu sávzzat,/giitit du agálaččat,/muitalit du rámádusa buolvvas bulvii. </verse>
      </chapter>
      <chapter number="80">
        <verse number="1">Koarrajođiheaddjái. «Liljáid» mielde. Duođaštus. Asafa sálbma. </verse>
        <verse number="2">Guldal min, Israela báimman,/don guhte láidet Jovsseha dego ealu./Don guhte čohkkát kerubaid alde,/almmustahte iežat suonjarbáitagis </verse>
        <verse number="3">Efraimii, Benjaminii ja Manassii!/Bovtte fámot ja boađe midjiide veahkkin! </verse>
        <verse number="4">Čuoččáldahte fas min, Ipmil,/divtte muođuidat čuovgat vai mii bestojuvvot. </verse>
        <verse number="5">Hearrá, Almmiveagaid Ipmil, man guhká borggista du moarri/du álbmoga rohkosiid vuostái? </verse>
        <verse number="6">Don attát sidjiide ganjalláibbi borrat,/gatnjaliid sii fertejit juhkat badjelmearálaččat. </verse>
        <verse number="7">Don bijat min riiddu fáddán ránnjáidasamet,/ja vašálaččat hiddjidit min. </verse>
        <verse number="8">Čuoččáldahte fas min, Almmiveagaid Ipmil,/divtte muođuidat čuovgat vai mii bestojuvvot. </verse>
        <verse number="9">Don rohttejit viidnemuora bajás Egyptas,/ádjet álbmogiid eret ja gilvet dan. </verse>
        <verse number="10">Dan murrii njásket eatnama,/nu ahte dat ruohtastuvai ja devddii eatnama. </verse>
        <verse number="11">Dat suoivvanasttii váriid,/dan oavssit čihke stuorra sedermuoraid. </verse>
        <verse number="12">Dat lebbii ovssiidis meara rádjái/ja surggiidis gitta Eanu rádjái. </verse>
        <verse number="13">Manne don leat gaikon áiddi muora birra,/nu ahte buohkat geat vázzet meattá, sáhttet čoaggit dan šattuid? </verse>
        <verse number="14">Vuovddi meahccespiidni jursá dan,/ja meahci smávva eallit borret dan. </verse>
        <verse number="15">Jorggit fas deike, Almmiveagaid Ipmil,/geahča vuolás almmis/ja oainne! Divššo dan viidnemuora, </verse>
        <verse number="16">dan ruohttasa man leat gilván olgeš gieđainat,/bártni geasa leat addán fámu. </verse>
        <verse number="17">Duššoset du muođuid ovddas/sii guđet bolde muora ja čulle dan. </verse>
        <verse number="18">Du giehta várjalehkos su guhte lea du olgeš gieđa bealde,/olbmo geasa don leat addán fámu. </verse>
        <verse number="19">Mii eat gáidda dus eret./Divtte min eallit, de mii čuorvut du nama. </verse>
        <verse number="20">Čuoččáldahte fas min, Hearrá, Almmiveagaid Ipmil,/divtte muođuidat čuovgat vai mii bestojuvvot. </verse>
      </chapter>
      <chapter number="81">
        <verse number="1">Koarrajođiheaddjái. «Gittit» mielde. Asafa sálbma. </verse>
        <verse number="2">Ávvudehket Ipmila, min gievravuođa,/čurvot iluin Jáhkoba Ipmilii. </verse>
        <verse number="3">Lávlot ja čuojahehket rumbbuid,/lyraid ja hárppaid čáppa nuohtaid. </verse>
        <verse number="4">Bossot dorvve ođđamánnobeaivvi/ja láđasmánus, min bassibeaivvi. </verse>
        <verse number="5">Dasgo dát lea mearrádus Israelii,/Jáhkoba Ipmila gohččun, </verse>
        <verse number="6">láhka man son attii Jovsseha sohkii/go dat vulggii Egyptas./Mun gulan amas jiena: </verse>
        <verse number="7">Mun válden noađi su hárduin,/su gieđat besse luoitilit guoddingore. </verse>
        <verse number="8">Don čurvot heađis, ja mun gádjon du,/čihkosis bajánbalvvas mun vástidin dutnje./Meriba čáhcegáttis mun geahččalin du. Sela </verse>
        <verse number="9">Gula, álbmogan, mun váruhan du./Vare don guldalivččet mu, Israel! </verse>
        <verse number="10">Dus ii galgga leat amas ipmil,/don it galgga gopmirdit vieris ipmila. </verse>
        <verse number="11">Mun lean Hearrá, du Ipmil, guhte dolvon du eret Egyptas./Rabas njálmmát, de mun deavddán dan. </verse>
        <verse number="12">Muhto mu álbmot ii gullan mu jiena,/Israel ii dáhtton jeagadit mu. </verse>
        <verse number="13">De mun luiten sin mannat sin buoššuduvvon váimmuset mielde,/čuovvut iežaset árvalusaid. </verse>
        <verse number="14">Vare mu álbmot guldalivččii mu,/vare Israel vádjolivččii mu geainnuid! </verse>
        <verse number="15">Dalle mun vuolidivččen sin vašálaččaid,/sin vuostálastiid vuostái mun bajidivččen giehtan. </verse>
        <verse number="16">Sii guđet vašuhit Hearrá, fertejit njoammut su ovddas,/sin lihkuhisvuohta bistá agálaččat. </verse>
        <verse number="17">Muhto du mun biepman buoremus nisuiguin,/gallehan bávtti honnegiin. </verse>
      </chapter>
      <chapter number="82">
        <verse number="1">Asafa sálbma. [6] Ipmil čuožžu ipmiliid ráđis,/son cealká duomu ipmiliid gaskkas: </verse>
        <verse number="2">Man guhká áigubehtet dubmet vearrut/ja doarjalit ipmilmeahttumiid? Sela </verse>
        <verse number="3">Veahkehehket váivvášiid ja oarbásiid vuoigatvuhtii,/fuolahehket heajuid ja vártnuhemiid, </verse>
        <verse number="4">gádjot rávkkiid ja dárbbašeddjiid,/ja bestet sin ipmilmeahttumiid gieđas. </verse>
        <verse number="5">Eai sii dieđe eaige ádde maidege,/sii vádjolit seavdnjadasas,/oppa eatnama vuođđudusat jurbot. </verse>
        <verse number="6">Mun lean cealkán: Dii lehpet ipmilat,/dii buohkat lehpet Alimusa bártnit. </verse>
        <verse number="7">Muhto dii galgabehtet jápmit nugo olmmoš jápmá,/ja gahččat nugo oaivámuš gahččá. </verse>
        <verse number="8">Čuožžil, Ipmil, ja dubme eatnama,/dasgo buot álbmogat leat du opmodat. </verse>
      </chapter>
      <chapter number="83">
        <verse number="1">Lávlla. Asafa sálbma. </verse>
        <verse number="2">Ipmil, ale oro jávohaga,/ale leage jaska, Ipmil, alege jávohuva. </verse>
        <verse number="3">Dasgo geahča, du vašálaččat šlápmet/ja du vašuheaddjit bajidit oaivviset. </verse>
        <verse number="4">Sii hutket bahá juonaid du álbmoga vuostái,/sii ráđđádallet daid vuostái geaid don suodjalat. </verse>
        <verse number="5">Sii dadjet: Bohtet, jávkadehkot oppa álbmoga,/amas oktage šat muitit Israela nama. </verse>
        <verse number="6">Sii ráđđádallet, sohpet/ja lihtodit du vuostái – </verse>
        <verse number="7">Edoma olbmot ja ismaellaččat,/Moab ja hagarlaččat, </verse>
        <verse number="8">Gebal ja Ammon ja Amalek,/Filistea ja Tyrosa ássit, </verse>
        <verse number="9">velá Áššurge searvá singuin/ja veahkeha Lota bártniid. Sela </verse>
        <verse number="10">Daga sidjiide nugo Midjanii,/dego Siserai ja Jabinii Kišonjogaža gáttis. </verse>
        <verse number="11">Sii heavahuvvojedje En-Dora luhtte/ja šadde eatnamii duktan. </verse>
        <verse number="12">Gevvos sin bajimuččaide nugo Orebii ja Seebii,/ja buot sin oaivámuččaide dego Sebahii ja Salmunnai. </verse>
        <verse number="13">Dasgo sii dadjet: Mii dahkat Ipmila guohtuneatnamiid oapmineamet. </verse>
        <verse number="14">Ipmilan, daga sin rihpaborgan,/sáđđun mat girdet biekkas. </verse>
        <verse number="15">Dego dolla boaldá vuovddi/ja dollanjuokčamat buolláhit váriid, </verse>
        <verse number="16">nu áje sin garra dálkkiinat/ja suorggat sin riđuinat. </verse>
        <verse number="17">Divtte sin ámadaju ruvssodit heahpadis,/vai sii ozašedje du nama, Hearrá. </verse>
        <verse number="18">Divtte sin heahpanit ja suorganit agálaš áigái,/divtte sin šaddat heahpadii ja duššat. </verse>
        <verse number="19">Divtte sin ipmirdit ahte aivve don gean namma lea Hearrá,/leat Alimus oppa eatnamis. </verse>
      </chapter>
      <chapter number="84">
        <verse number="1">Koarrajođiheaddjái. «Gittit» mielde. Korahlaččaid sálbma. </verse>
        <verse number="2">Man eahcálaš lea du viessu,/Hearrá, Almmiveagaid Ipmil! </verse>
        <verse number="3">Mu siellu ahkiduššá áibbašemiin Hearrá tempelšiljuide./Mu váibmu ja mu rumaš čuorvu ávuin ealli Ipmilii. </verse>
        <verse number="4">Cizáš lea gávdnan ruovttu/ja spálfu beasi čivggaidasas,/du áltáriid luhtte, Hearrá, Almmiveagaid Ipmil,/mu gonagas ja mu Ipmil. </verse>
        <verse number="5">Ávdugasat sii guđet ásset du viesus,/sii máidnot du álelassii. Sela </verse>
        <verse number="6">Ávdugasat sii geaid gievravuohta lea dus,/guđet áibbašit mannat bajás du tempelii. </verse>
        <verse number="7">Go sii vádjolit Čierrunleagi čađa, de sii dahket dan ádjagiid eanan,/čakčaarvi gokčá dan buressivdnádusain. </verse>
        <verse number="8">Sii mannet fámus fápmui,/sii loaiddastit Ipmila ovdii Sionii. </verse>
        <verse number="9">Hearrá, Almmiveagaid Ipmil, gula mu rohkosa,/jorgal bealját deike, Jáhkoba Ipmil. Sela </verse>
        <verse number="10">Geahča min galbba, Ipmil, ja jorgal čalmmiidat/vuoiddaduvvon bártnát muođuide. </verse>
        <verse number="11">Dasgo okta beaivi du tempelšiljuin lea buoret go duhát beaivvi muđuid./Lea buoret čuožžut Ipmila viesu uksalasás go orrut ipmilmeahttumiid goađis. </verse>
        <verse number="12">Hearrá Ipmil lea beaivváš ja galba,/Hearrá addá árpmu ja gudni./Son ii biehttal maidege buriid/sus guhte eallá láitemeahttumit. </verse>
        <verse number="13">Hearrá, Almmiveagaid Ipmil,/ávdugas dat guhte dorvvasta dutnje. </verse>
      </chapter>
      <chapter number="85">
        <verse number="1">Koarrajođiheaddjái. Korahlaččaid sálbma. </verse>
        <verse number="2">Hearrá, don árpmihit eatnamat,/don jorgalahttet Jáhkoba oasi. </verse>
        <verse number="3">Don váldet eret álbmogat suttuvealggi/ja sihkkot buot sin suttuid. Sela </verse>
        <verse number="4">Don váldet eret buot moarát,/ja diktet buolli vašát jáddat. </verse>
        <verse number="5">Čuoččáldahte fas min, Ipmil, beastámet,/jorgal vašát mis eret! </verse>
        <verse number="6">Áiggutgo don agálaččat leat moaris midjiide/ja diktit vaši bistit sogas sohkii? </verse>
        <verse number="7">Itgo atte midjiide fas eallima,/vai du álbmot beassá illudit du siste? </verse>
        <verse number="8">Čájet midjiide buorrevuođat, Hearrá,/ja atte midjiide bestojumát. </verse>
        <verse number="9">Mun dáhtun gullat maid Ipmil, Hearrá, cealká./Son sárdnida ráfi álbmogasas, ipmilbalolaččaidasas/- go fal eai máhcaše jallavuhtii. </verse>
        <verse number="10">Duođaid, su bestojupmi lea sin lahka/guđet ballet sus,/su hearvásvuohta orru min eatnamis. </verse>
        <verse number="11">Árbmu ja duohtavuohta gávnnadeaba,/vanhurskkisvuohta ja ráfi cummástallaba. </verse>
        <verse number="12">Oskkáldasvuohta šaddá eatnamis,/vanhurskkisvuohta geahččá vuolás almmis. </verse>
        <verse number="13">Hearrá ieš addá buot buriid,/ja min eanan addá šattus. </verse>
        <verse number="14">Vanhurskkisvuohta manná su ovddas/ja dahká geainnu su lávkkiide. </verse>
      </chapter>
      <chapter number="86">
        <verse number="1">Dávveda rohkos. [6] Jorgal bealját mu guvlui ja vástit munnje, Hearrá,/dasgo mun lean vártnuheapmi ja váivváš. </verse>
        <verse number="2">Várjal mu heakka, dasgo mun lean oskkáldas./Beastte bálvaleaddját, Ipmilan./Mun dorvvastan dutnje. </verse>
        <verse number="3">Leage munnje árbmugas, Hearrá,/dasgo geažos beaivvi mun čuorvvun du veahkkin. </verse>
        <verse number="4">Illudahte bálvaleaddját sielu,/Hearrá, mun bajidan sillon du lusa. </verse>
        <verse number="5">Dasgo don leat buorre ja attát ándagassii,/Hearrá, don attát árbmugasvuođa valljugasat buohkaide guđet čurvot du. </verse>
        <verse number="6">Hearrá, gula mu rohkosa,/guldal mu átnumiid. </verse>
        <verse number="7">Mun čuorvvun dutnje heađi beaivvi,/ja don vástidat munnje. </verse>
        <verse number="8">Hearrá, ipmiliid searvvis ii leat oktage du veardásaš,/eai mahkkege leat dego du dagut. </verse>
        <verse number="9">Buot álbmogat maid don leat sivdnidan bohtet gopmirdit du, Hearrá,/ja gudnejahttet du nama. </verse>
        <verse number="10">Dasgo don leat stuoris, ja don dagat oavdudaguid./Aivvefal don leat Ipmil. </verse>
        <verse number="11">Hearrá, oahpat munnje geinnot, vai mun vádjolan du duohtavuođas./Atte munnje duohta váimmu, vai mun balan du namas. </verse>
        <verse number="12">Mun giittán du, Hearrá, Ipmilan, oppa váimmustan,/mun gudnejahtán du nama agálaččat. </verse>
        <verse number="13">Dasgo du árbmugasvuohta munnje lea stuoris,/don leat beastán mu sielu jábmiid áimmu čiekŋalasas. </verse>
        <verse number="14">Čeavlás olbmát čuožžilit mu vuostái, Ipmil,/veahkaválddálaččaid joavku bivdá mu heakka./Sii eai beroš dus. </verse>
        <verse number="15">Muhto don, Hearrá Ipmil, leat váibmoláđis ja árbmugas,/don leat guhkesmielalaš ja du buorrevuohta ja oskkáldasvuohta lea stuoris. </verse>
        <verse number="16">Jorgal mu guvlui ja leage munnje árbmugas./Atte bálvaleaddjásat du fámu,/ja beastte bálvaleaddjinissonat bártni. </verse>
        <verse number="17">Atte munnje mearkka mii čájeha du buorrevuođa,/vai sii guđet vašuhit mu oidnet dan ja šaddet heahpadii./Dasgo don, Hearrá, veahkehat ja jeđđet mu. </verse>
      </chapter>
      <chapter number="87">
        <verse number="1">Korahlaččaid sálbma. Lávlla. [6] Son lea vuođđudan gávpoga bassi váriid ala. </verse>
        <verse number="2">Hearrá ráhkista Siona poarttaid/eanet go eará Jáhkoba gođiid. </verse>
        <verse number="3">Du birra leat celkojuvvon hearvás ságat,/Ipmila gávpot. Sela </verse>
        <verse number="4">Daid gaskkas geat dovdet mu, mun namahan Rahaba ja Babylona,/Filistea ja Tyrosa ja Nubia:/Dáppe dat leat riegádan. </verse>
        <verse number="5">Ja Sionii celkojuvvo: «Dáppe leat buohkat riegádan.»/Alimus lea ieš vuođđudan dán gávpoga. </verse>
        <verse number="6">Hearrá čállá álbmogiid girjái:/«Dáppe son lea riegádan.» Sela </verse>
        <verse number="7">Sii lávlot ja dánsot:/Buot mu ádjagat leat du siste. </verse>
      </chapter>
      <chapter number="88">
        <verse number="1">Lávlla. Korahlaččaid sálbma. Koarrajođiheaddjái. «Mahalat» mielde. Máhttáhansálbma man dagai Heman, Esraha sogas. </verse>
        <verse number="2">Hearrá, mu bestojumi Ipmil,/mun čuorvvun du ijatbeaivái. </verse>
        <verse number="3">Divtte mu rohkosa boahtit du muođuid ovdii,/jorgal bealját mu váidalančuorvasa guvlui. </verse>
        <verse number="4">Dasgo mu siellu lea gallánan oasehisvuođas,/mu eallin lea jábmiid áimmu lahka. </verse>
        <verse number="5">Mun adnojuvvon sin láhkásažžan guđet njidjet hávdái,/mun lean šaddan olbmá láhkásažžan gii lea massán eallinvuoimmi. </verse>
        <verse number="6">Mun lean guđđojuvvon jábmiid searvái,/dego goddojuvvon olbmot geat veallájit hávddis,/geaid don it šat muitte,/ja geat leat sirrejuvvon du gieđas. </verse>
        <verse number="7">Don leat bálkestan mu čiekŋalis roggái,/sevdnjes čiekŋalassii. </verse>
        <verse number="8">Du moarri deaddá mu lossadit,/don divttát siiggáidat márrat mu badjel. Sela </verse>
        <verse number="9">Don leat ádján mu oahppásiid eret/ja dahkan mu fastivuohtan sidjiide./Mun lean dahppojuvvon sisa inge beasa olggos. </verse>
        <verse number="10">Mu čalbmi viessá áŧestusas./Hearrá, du mun čuorvvun juohke beaivvi,/mun geaigguhan gieđaidan du guvlui. </verse>
        <verse number="11">Dagatgo don oavdudaguid jábmiide,/čuožžilitgo jámežat máidnut du? Sela </verse>
        <verse number="12">Muitaluvvogo hávddis du árbmugasvuohta,/jábmiid áimmus du oskkáldasvuohta? </verse>
        <verse number="13">Dovdetgo du oavdudaguid seavdnjadasas,/du vanhurskkisvuođa vajáldahttojumi eatnamis? </verse>
        <verse number="14">Muhto mun čuorvvun du, Hearrá,/iđedis boahtá mu rohkos du ovdii. </verse>
        <verse number="15">Manne don nordadat mu eret, Hearrá,/manne čiegat mus muođuidat? </verse>
        <verse number="16">Nuorravuođa rájes juo mun lean leamaš vártnuheapmi,/beanta jápmima lahka./Dorvvu haga lean guoddán du suorggahusaid. </verse>
        <verse number="17">Du buolli moarri njieláda mu,/du suorggahusat duššadit mu. </verse>
        <verse number="18">Geažos beaivvi dat birastahttet mu dego čáhci/- dat birastahttet mu buot. </verse>
        <verse number="19">Don leat ádján mu ustibiid ja lagamuččaid eret,/seavdnjadas lea mu áidna oahpis. </verse>
      </chapter>
      <chapter number="89">
        <verse number="1">Máhttáhansálbma man ráhkadii Etan, Esraha sogas. </verse>
        <verse number="2">Mun lávllun álelassii Hearrá árbmodaguin,/sogas sohkii sárdnidan du oskkáldasvuođa. </verse>
        <verse number="3">Mun cealkkán: Du árbmugasvuohta lea huksejuvvon agálaš áigái,/du oskkáldasvuohta bissu nanusin almmis. </verse>
        <verse number="4">«Mun dahken lihtu suinna gean lean válljen,/mun vurdnon bálvaleaddjásan Dávvedii. </verse>
        <verse number="5">Du soga mun bisuhan agálaš áigái,/sogas sohkii huksen du truvnnu.» Sela </verse>
        <verse number="6">Hearrá, almmit rámidit du oavdudaguid,/basiid čoakkalmas du oskkáldasvuođa. </verse>
        <verse number="7">Dasgo gii allagasas lea Hearrá veardásaš,/guhtemuš ipmilbártniid gaskkas lea Hearrá láhkásaš? </verse>
        <verse number="8">Basiid ráđis ballet Ipmilis,/son lea stuoris ja hirbmatlaš/buohkaide guđet leat su birra. </verse>
        <verse number="9">Gii lea nugo don, Hearrá, Almmiveagaid Ipmil?/Hearrá, don leat fámolaš, du oskkáldasvuohta birastahttá du. </verse>
        <verse number="10">Don ráđđet ábi goargatvuođa,/go bárut badjánit, de don jaskkodahtát daid. </verse>
        <verse number="11">Don cuvkejit Rahaba, huškot su jámas,/don biđgejit vašálaččaidat gievrras gieđainat. </verse>
        <verse number="12">Du lea albmi ja du lea eanan,/don leat vuođđudan máilmmi ja buot mii dan deavdá. </verse>
        <verse number="13">Don leat sivdnidan davi ja luli,/Tabor ja Hermon rámidit du nama. </verse>
        <verse number="14">Du gieđas lea stuorra váldi,/du giehta lea gievra, du olgeš giehta lea aliduvvon. </verse>
        <verse number="15">Vanhurskkisvuohta ja vuoigatvuohta leat du truvnnu vuođđu,/árbmu ja oskkáldasvuohta manná du ovddabeale. </verse>
        <verse number="16">Ávdugas dat álbmot mii ádde máidnut du, Hearrá,/sii vádjolit du muođuid čuovgasis. </verse>
        <verse number="17">Geažos beaivvi sii illudit du namas/ja ávvudit du vanhurskkisvuođas, </verse>
        <verse number="18">dasgo don leat sin hearvás givrodat./Buorrevuođastat don attát midjiide fámu, </verse>
        <verse number="19">dasgo min galba gullá Hearrái,/min gonagassii Israela Bassái. </verse>
        <verse number="20">Oktii don sárdnot oainnáhusas, don hupmet oskkáldasaide:/«Mun lean bidjan kruvnnu sáŋgára oaivái,/čuoččáldahttán álbmogis nuorra olbmá. </verse>
        <verse number="21">Mun lean gávdnan Dávveda, bálvaleaddján,/ja lean vuoiddadan su bassi oljjuin. </verse>
        <verse number="22">Mu giehta doarju su,/mu giehtaruohtas addá sutnje fámu. </verse>
        <verse number="23">Vašálaččat eai vuoitte su,/veahkaválddálaččat eai soardde su. </verse>
        <verse number="24">Su vuostálastiid mun cuvken su muođuid ovddas,/mun časkkán buohkaid guđet vašuhit su. </verse>
        <verse number="25">Mu oskkáldasvuohta ja buorrevuohta lea suinna,/mu nammii su fápmu šaddá stuorisin. </verse>
        <verse number="26">Mun bijan su gieđa meara ala,/su olgeš gieđa jogaid ala. </verse>
        <verse number="27">Son čuorvu munnje: Don leat mu áhčči,/mu Ipmil ja mu bestojumi bákti. </verse>
        <verse number="28">Mun dagan su vuosttašriegádeaddjin,/eatnama gonagasaid alimussan. </verse>
        <verse number="29">Mun bisun sutnje oskkáldassan agálaš áigái,/mu lihttu suinna bissu nanusin. </verse>
        <verse number="30">Mun bisuhan su soga álelassii,/su truvnnu nu guhká go albmi lea. </verse>
        <verse number="31">Jos su bártnit hilgot mu lága/eaige vádjol mu báhkkomiid mielde, </verse>
        <verse number="32">jos sii rihkkot mu lágaid/eaige doala mu gohččumiid, </verse>
        <verse number="33">dalle mun ráŋggáštan sin rissemiin sin rihkkumiid geažil,/huškumiin sin vearredaguid dihtii. </verse>
        <verse number="34">Muhto árbmugasvuohtan mun in váldde sus eret,/oskkáldasvuohtan in beahte. </verse>
        <verse number="35">Mun in rihko lihtton/inge rievdat dan maid lean sárdnon. </verse>
        <verse number="36">Oktii lean vurdnon bassivuohtan bokte:/In beahte Dávveda. </verse>
        <verse number="37">Su sohka bissu agálaš áigái,/su truvdnu dego beaivváš mu ovddas, </verse>
        <verse number="38">dat bistá agálaččat dego mánnu,/duot oskkáldas duođašteaddji allagasas.» Sela </verse>
        <verse number="39">Almmatge don leat nordadan eret vuidojuvvon bártnát,/leat hilgon su moaristat. </verse>
        <verse number="40">Don leat botken lihtu bálvaleddjiinat,/heahppášuhtán su kruvnnu ja duolbman dan muldii. </verse>
        <verse number="41">Don leat gaikon buot su geađgemuvrraid/ja cuvken su ladniid čievračopman. </verse>
        <verse number="42">Buohkat guđet mannet meattá rievidit su,/son lea šaddan bilkun ránnjáidasas. </verse>
        <verse number="43">Don leat addán su vašálaččaide fámu,/illudahttán buot su vuostálastiid. </verse>
        <verse number="44">Su bastilis miehki don leat doalahan,/it bisuhan su soađis. </verse>
        <verse number="45">Don leat loahpahan su hearvásvuođa/ja njeaidán su truvnnu eatnamii. </verse>
        <verse number="46">Don leat oanidan su nuorravuođa beivviid/ja gokčan su heahpadiin. Sela </verse>
        <verse number="47">Man guhká, Hearrá,/áiggut čiehkádit? Agibeaiváigo/buollá du moarri dego dolla? </verse>
        <verse number="48">Ane muittus man oanehaš mu eallináigi lea,/man nohkavaččat leat buot olbmot geaid don leat sivdnidan. </verse>
        <verse number="49">Gii lea dat olmmái guhte eallá iige oainne jápmima,/guhte beastá eallimis jábmiid áimmu válddis? Sela </verse>
        <verse number="50">Hearrá, gos leat du ovddeš áiggiid árbmodagut,/maid don oskkáldasvuođastat vurdnot Dávvedii? </verse>
        <verse number="51">Hearrá, ane muittus bálvaleaddját heahpada./Mun ferten gierdat álbmogiid bilkku. </verse>
        <verse number="52">Du vašálaččat hiddjidit, Hearrá,/sii hiddjidit du vuidojuvvon bártni luottaid. </verse>
        <verse number="53">Máidnojuvvon lehkos Hearrá agálaš áigái!/Amen, amen. </verse>
      </chapter>
      <chapter number="90">
        <verse number="1">Ipmila olbmá Movssesa rohkos. [6] Hearrá, don leat leamaš/min orrunsadji sogas sohkii. </verse>
        <verse number="2">Ovdal go várit riegádedje, ovdal go eanan ja máilbmi šadde,/agálašvuođas agálašvuhtii leat don, Ipmil. </verse>
        <verse number="3">Don divttát olbmo šaddat fas muoldan/ja cealkkát: Máhccet ruoktot, olbmománát. </verse>
        <verse number="4">Dasgo duhát jagi du čalmmiin lea dego ievttáš beaivi mii jávkkihii meattá,/dego idjagohcinvuorru. </verse>
        <verse number="5">Don njámastat olbmuid eret,/sii leat dego iđitnagir./Sii leat dego rássi. </verse>
        <verse number="6">Iđedis dat šaddá ja lieđđu,/eahkedii dat goldná ja goiká. </verse>
        <verse number="7">Du moarri loaktá min,/du vašši suorggaha. </verse>
        <verse number="8">Don leat bidjan min vearredaguid čalmmiidat ovdii,/min čiegus suttu muođuidat čuovgasii. </verse>
        <verse number="9">Buot min beaivvit vásset du moaris,/min eallima jagit jávket dego šuohkanas. </verse>
        <verse number="10">Min eallináigi lea čiežalogi jagi,/dahje gávccilogi jagi, go lea vuoibmi./Dat leat dušše váivi ja rahčan,/dat jávket johtilit ja mii girdit eret. </verse>
        <verse number="11">Gii dovdá du moari fámu,/du suhtu nu ahte ballá dus? </verse>
        <verse number="12">Oahpat min lohkat beivviideamet,/de mii oažžut viissisvuođa váibmui. </verse>
        <verse number="13">Jorggit, Hearrá! Man guhká?/Árpmit bálvaleddjiidat! </verse>
        <verse number="14">Gallet min árbmugasvuođainat go iđit boahtá,/vai mii beassat ávvudit ja illudit buot beivviideamet. </verse>
        <verse number="15">Illudahte min seammá guhká go leat váivvidan min,/nu máŋga jagi go mii leat gillán. </verse>
        <verse number="16">Divtte bálvaleddjiidat oaidnit du dagu,/čájet hearvásvuođat min mánáide. </verse>
        <verse number="17">Hearrá hearvásvuohta lehkos min oassin!/Nannešit min gieđaid dagu,/vare don nannešit min gieđaid dagu! </verse>
      </chapter>
      <chapter number="91">
        <verse number="1">Dat guhte čohkká Alimusa suojis/ja ássá Buotveagalačča suoivanis, dadjá ná: </verse>
        <verse number="2">«Hearrá lea mu báhtaranbáiki ja ladni,/mu Ipmil geasa dorvvastan.» </verse>
        <verse number="3">Son beastá du loddebivdi gielas,/heavaheaddji rohttudávddas. </verse>
        <verse number="4">Soadjádolggiidisguin son gokčá du,/su soajáid vuolde don gávnnat suoji./Su oskkáldasvuohta lea galba ja suodjalus. </verse>
        <verse number="5">Ale bala ija suorggahusain,/alege njuolas mii girdá beaivet, </verse>
        <verse number="6">ale rohttudávddas mii njoammu seavdnjadin,/alege suohtas mii duššada gasku beaivvi. </verse>
        <verse number="7">Vaikko duhát olbmo gahčašedje du bálddas,/logi duháha du olgeš gieđa bealde,/de dat ii deaivva du. </verse>
        <verse number="8">Don oaččut dušše geahččat,/oaidnit mo ipmilmeahttumat ožžot bálkkáset. </verse>
        <verse number="9">Du báhtaranbáiki lea Hearrá,/don leat dahkan Alimusa orrunsadjinat. </verse>
        <verse number="10">Ii mihkkege baháid deaivit du,/ii makkárge lihkuhisvuohta boađe du goađi lahka. </verse>
        <verse number="11">Dasgo son addá eŋgeliiddásis gohččuma,/várjalit du buot geainnuinat. </verse>
        <verse number="12">Sii guddet du gieđaideasetguin,/amat nordadit juolggi geađgái. </verse>
        <verse number="13">Don duolmmat ledjona ja gearbmaša,/don duolmmastat eatnamii beađu ja guovddi. </verse>
        <verse number="14">Son dorvvasta munnje, ja mun gájun su,/mun attán sutnje suoji, dasgo son dovdá mu nama. </verse>
        <verse number="15">Son čuorvu mu, ja mun vástidan sutnje,/mun lean suinna heađis,/mun gájun su ja attán sutnje gudni. </verse>
        <verse number="16">Mun gallehan su guhkes eallimiin/ja čájehan sutnje bestojupmán. </verse>
      </chapter>
      <chapter number="92">
        <verse number="1">Sálbma. Sábbátbeaivvi lávlla. </verse>
        <verse number="2">Lea buorre rámidit Hearrá/ja máidnut du nama, Alimus, </verse>
        <verse number="3">sárdnidit du buorrevuođa iđedis, ja ijaid du oskkáldasvuođa </verse>
        <verse number="4">logisuotnasaš sitarain ja hárppain,/lyračuojahemiin. </verse>
        <verse number="5">Daguinat don leat illudahttán mu, Hearrá,/mun rámidan du gieđaid daguid. </verse>
        <verse number="6">Man stuorrát leat du dagut, Hearrá,/man čiekŋalat du jurdagat! </verse>
        <verse number="7">Jierpmehis olmmái ii ipmir dán,/jalla ii dán ádde: </verse>
        <verse number="8">Vaikko ipmilmeahttumat šaddet dego suoinnit/ja buot vearredahkkit liđđot,/de sii almmatge duššet agálašvuhtii. </verse>
        <verse number="9">Don, Hearrá, leat allat agálaš áigái. </verse>
        <verse number="10">Muhto du vašálaččat, Hearrá, du vašálaččat duššet,/buot vearredahkkit biđgejuvvojit. </verse>
        <verse number="11">Don attát munnje givrodaga dego meahccevuovssá čoarvi/ja vuoiddat mu varas oljjuin. </verse>
        <verse number="12">Mun beasan oaidnit mo mu vašálaččat gahččet,/gullat mo bahás falleheaddjit duššet. </verse>
        <verse number="13">Vanhurskásat bohciidit dego pálmmat,/sii šaddet dego Libanona sedermuorat. </verse>
        <verse number="14">Sii leat gilvojuvvon Hearrá vissui,/sii liđđot Ipmileamet ovdašiljuin. </verse>
        <verse number="15">Velá boarisvuođas sii šaddadit šaddosiid,/leat ođežat ja ruotnasat </verse>
        <verse number="16">ja muitalit ahte Hearrá lea vuoigatlaš./Sus, mu bávttis, ii leat mihkkege vearrivuođaid. </verse>
      </chapter>
      <chapter number="93">
        <verse number="1">Hearrá lea gonagas,/son lea gárvodan allatvuođa,/Hearrá lea gárvodan ja boahkánastán iežas fámuin./Eanan bissu nanusin, ii dat lihkas. </verse>
        <verse number="2">Du truvdnu lea nanus dološ áiggiid rájes,/don leat leamaš agálašvuođas. </verse>
        <verse number="3">Rávnnjit márre, Hearrá,/rávnnjit márre šáva,/rávnnjit márre jula. </verse>
        <verse number="4">Muhto hearváset go stuorra čázit,/hearváset go meara doadjin/lea Hearrá hearvái allagasas. </verse>
        <verse number="5">Du báhkkomat leat duođat,/bassivuohta čiŋaha du viesu/agibeaivái, Hearrá. </verse>
      </chapter>
      <chapter number="94">
        <verse number="1">Hearrá, mávssaheaddji Ipmil,/don mávssaheaddji Ipmil, almmustahte iežat suonjarbáitagis. </verse>
        <verse number="2">Čuožžil, eatnama duopmár,/mávssat čeavlás olbmuide. </verse>
        <verse number="3">Man guhká, Hearrá, ožžot ipmilmeahttumat ávvudit,/man guhká sii ožžot ávvudit? </verse>
        <verse number="4">Sin sárdnun lea julges sániid rávdnji,/buot vearredahkkit rábmojit. </verse>
        <verse number="5">Hearrá, sii cuvkejit du álbmoga,/sii sordet du árbeeatnama. </verse>
        <verse number="6">Leaskkaid ja vieris olbmuid sii goddet,/oarbásiid sii sorbmejit. </verse>
        <verse number="7">Sii dadjet: «Hearrá ii oainne dan,/ii Jáhkoba Ipmil fuomáš dán.» </verse>
        <verse number="8">Váldet datte vuhtii, dii álbmoga jierpmeheamit,/jallat, goas áigubehtet jierbmat? </verse>
        <verse number="9">Iigo son gula, guhte dagai beljiid,/iigo son oainne, guhte hábmii čalmmiid? </verse>
        <verse number="10">Iigo son galggaše ráŋggáštit guhte bagada álbmogiid,/guhte máhttáha olbmuid? </verse>
        <verse number="11">Hearrá dovdá olbmo jurdagiid,/son diehtá ahte dat leat guorusvuohta. </verse>
        <verse number="12">Ávdugas dat gean don bagadat, Hearrá,/gean don máhttáhat lágainat. </verse>
        <verse number="13">Don attát sutnje ráfi bahá beivviid,/dassá go hávdi roggojuvvo ipmilmeahttumii. </verse>
        <verse number="14">Hearrá ii hilggo álbmogis/iige guođe árbeeatnamis. </verse>
        <verse number="15">Dasgo riekti šaddá fas vuoigatlažžan,/ja buot duođalaččat čuvvot dan. </verse>
        <verse number="16">Gii bealušta mu baháid vuostái,/gii veahkeha mu vearredahkkiid vuostái? </verse>
        <verse number="17">Jos Hearrá ii livčče mu veahkki,/dalle livččen fargga veallámin jaskatvuođas. </verse>
        <verse number="18">Jos mun dajan: Mu juolgi juorbu,/de du oskkáldasvuohta, Hearrá, doarju mu. </verse>
        <verse number="19">Go ráfehis jurdagat lassánit mus,/dalle du jeđđehus illudahttá mu. </verse>
        <verse number="20">Don it doarjjo billisteaddji duopmostuolu,/mii ráhkada vearrivuođa lága nammii. </verse>
        <verse number="21">Sii lihtodit vanhurskása vuostái/ja dubmejit vigiheami jápmimii. </verse>
        <verse number="22">Muhto Hearrá lea mu ladni,/mu Ipmil lea mu báhtaranbákti. </verse>
        <verse number="23">Son ráŋggášta sin sin vearrivuođa dihtii/ja duššada sin sin bahávuođa geažil./Hearrá, Ipmileamet, duššada duođaid sin. </verse>
      </chapter>
      <chapter number="95">
        <verse number="1">Bohtet, ávvudehkot Hearrá gudnin/ja rámidehkot min bestojumi bávtti. </verse>
        <verse number="2">Loaiddastehkot su muođuid ovdii giitosiin,/rámidehkot su lávlumiin ja čuojahemiin! </verse>
        <verse number="3">Dasgo Hearrá lea stuorra Ipmil,/buot ipmiliid alla gonagas. </verse>
        <verse number="4">Sus lea eatnama čiekŋalas gieđas/ja váriid čohkat opmodahkan. </verse>
        <verse number="5">Mearra lea su, dasgo son lea sivdnidan dan,/nannáma leat su gieđat hábmen. </verse>
        <verse number="6">Bohtet, gopmirdehkot ja rohkadallot,/sodjalahttot čippiideamet Hearrá, min sivdnideaddji, muođuid ovddas. </verse>
        <verse number="7">Dasgo son lea min Ipmil,/mii leat su álbmot, dat eallu man son geahččá./Vare dii odne guldalivččiidet su jiena! </verse>
        <verse number="8">Allet buoššut váimmuideattet dego Meriba luhtte,/dego dan beaivvi Massa luhtte meahcis, </verse>
        <verse number="9">go din máddarat geahččaledje mu,/sii geahččaledje mu vaikko sii oidne maid mun dahken. </verse>
        <verse number="10">Njealljelogi jagi mun fasttášin dán soga/ja dadjen: Sii leat álbmot man váibmu čádjida,/sii eai dovdda mu geainnuid. </verse>
        <verse number="11">De mun vurdnon moaristan:/Sii eai goassege beasa mu vuoiŋŋadussii. </verse>
      </chapter>
      <chapter number="96">
        <verse number="1">Lávlot Hearrái ođđa lávlaga!/Lávlot Hearrái, oppa eanan! </verse>
        <verse number="2">Lávlot Hearrái, máidnot su nama./Gulahehket beaivvis beaivái su bestojumi! </verse>
        <verse number="3">Muitalehket álbmogiid gaskkas su hearvásvuođa,/buot álbmogiid gaskkas su oavdudaguid. </verse>
        <verse number="4">Duođaid, stuoris lea Hearrá ja sakka rámiduvvon,/hirbmoseabbo go buot ipmilat. </verse>
        <verse number="5">Buot álbmogiid ipmilat leat dušši,/muhto Hearrá lea dahkan almmi. </verse>
        <verse number="6">Allatvuohta ja hearvásvuohta lea su muođuid ovddas,/fápmu ja čábbodat su tempelis. </verse>
        <verse number="7">Addet Hearrái gudni, olmmoščearddat,/addet Hearrái gudni ja fámu. </verse>
        <verse number="8">Addet Hearrá nammii gudni./Buktet attáldagaid, bohtet su ovdašiljuide. </verse>
        <verse number="9">Gopmirdehket Hearrá ovdii bassi gárvvuin./Doarggistehket su muođuid ovddas, oppa eanan! </verse>
        <verse number="10">Muitalehket álbmogiid gaskkas ahte Hearrá lea gonagas./Eanan bissu nanusin, ii dat lihkas./Son dubme álbmogiid vuoigatlaččat. </verse>
        <verse number="11">Illudehkos albmi, ávvudehkos eanan,/máraidehkos mearra ja buot mii deavdá dan. </verse>
        <verse number="12">Ávvudehkos meahcci ja mii das lea./Čurvoset ávus buot vuovddi muorat </verse>
        <verse number="13">Hearrá muođuid ovddas, dasgo son boahtá,/son boahtá dubmet eatnama./Son dubme eatnama vanhurskkisvuođas ja ráđđe álbmogiid oskkáldasvuođastis. </verse>
      </chapter>
      <chapter number="97">
        <verse number="1">Hearrá lea gonagas!/Ávvudehkos eanan,/illudehkoset gáiddus rittut. </verse>
        <verse number="2">Balva ja seavdnjadas lea su birra,/vuoigatvuohta ja vanhurskkisvuohta lea su truvnnu vuođđu. </verse>
        <verse number="3">Dolla johtá su ovddabeale,/dat loaktá su vašálaččaid birra buot. </verse>
        <verse number="4">Su álddagasat čuvgejit oppa máilmmi,/eanan oaidná dan ja doarggista. </verse>
        <verse number="5">Várit suddet Hearrá ovddas dego gáhčči,/oppa eatnama Hearrá muođuid ovddas. </verse>
        <verse number="6">Albmi sárdnida su vanhurskkisvuođa,/buot álbmogat oidnet su hearvásvuođa. </verse>
        <verse number="7">Heahpadii šaddet buohkat guđet bálvalit govaid,/sii guđet rámádallet duššálaš ipmiliin./Buot ipmilat gopmirdit su. </verse>
        <verse number="8">Sion gullá dan ja illuda,/Juda gávpogat ávvudit du duomuid dihtii, Hearrá. </verse>
        <verse number="9">Dasgo don, Hearrá, leat oppa eatnama Alimus,/sakka alit go buot ipmilat. </verse>
        <verse number="10">Dii guđet ráhkistehpet Hearrá, vašuhehket bahá!/Son várjala ipmilbalolaččaidis heakka/ja beastá sin ipmilmeahttumiid gieđas. </verse>
        <verse number="11">Čuovggas lea gilvojuvvon vanhurskásii/ja illu duođalaččaide. </verse>
        <verse number="12">Illudehket Hearrás, vanhurskásat,/rámidehket su bassi nama. </verse>
      </chapter>
      <chapter number="98">
        <verse number="1">Sálbma. [6] Lávlot Hearrái ođđa lávlaga,/dasgo son lea dahkan oavdudaguid./Su olgeš giehta, su bassi giehtaruohtas/lea addán sutnje vuoittu. </verse>
        <verse number="2">Hearrá lea almmuhan bestojumis,/almmustahtán álbmogiidda vanhurskkisvuođas. </verse>
        <verse number="3">Buorrevuođain ja oskkáldasvuođain son lea muitán Israela soga./Buot eatnama álbmogat leat oaidnán min Ipmila bestojumi. </verse>
        <verse number="4">Čuorvvo iluin Hearrái, oppa eanan./Ávvudehket ja lávlot máidnuma! </verse>
        <verse number="5">Lávlot ja čuojahehket lyra Hearrái,/čuojahehket lyra ja lávlot! </verse>
        <verse number="6">Čuojahehket dorvviid ja trompehtaid,/ávvudehket Hearrá, gonagasa! </verse>
        <verse number="7">Máraidehkos mearra ja buot mii dan deavdá,/eanan ja sii guđet ásset das. </verse>
        <verse number="8">Spežžoset jogat gieđaid,/ávvudehkoset buot várit </verse>
        <verse number="9">Hearrá muođuid ovddas,/dasgo son boahtá ja dubme eatnama./Son dubme máilmmi vanhurskásit/ja álbmogiid vuoigatlaččat. </verse>
      </chapter>
      <chapter number="99">
        <verse number="1">Hearrá lea gonagas!/Álbmogat doarggistit,/son čohkká kerubaid alde, eanan doarggista. </verse>
        <verse number="2">Stuoris lea Hearrá Sionis/ja aliduvvon buot álbmogiid badjel. </verse>
        <verse number="3">Sii máidnot du stuorra ja balddihahtti nama./Son lea bassi. </verse>
        <verse number="4">Fámolaš gonagas, guhte ráhkistat vanhurskkisvuođa,/don leat vuođđudan vuoigatvuođa./Don dagat vuoigatvuođa ja vanhurskkisvuođa Jáhkobis. </verse>
        <verse number="5">Alidehket Hearrá, min Ipmila./Bálkestahttet su juolgevuloža ovdii!/Son lea bassi. </verse>
        <verse number="6">Movsses ja Aron leigga su báhpat,/Sámmol lei sin searvvis guđet čurvo su nama./Sii čurvo Hearrá, ja son vástidii. </verse>
        <verse number="7">Balvabáccis son sártnui sidjiide,/ja sii dolle su báhkkomiid, dan lága man son attii sidjiide. </verse>
        <verse number="8">Hearrá, Ipmileamet, don vástidit sidjiide,/don ledjet sidjiide dakkár Ipmil guhte addá ándagassii,/muhto don mávssahit sidjiide sin daguid. </verse>
        <verse number="9">Alidehket Hearrá, min Ipmila,/gopmirdehket su bassi vári ovddas,/dasgo Hearrá, Ipmileamet, lea bassi. </verse>
      </chapter>
      <chapter number="100">
        <verse number="1">Giittusoaffarsálbma. [6] Rámidehket Hearrá, oppa eanan. </verse>
        <verse number="2">Bálvalehket Hearrá ilus,/bohtet su muođuid ovdii ávuin! </verse>
        <verse number="3">Dovdet ahte Hearrá lea Ipmil!/Son lea sivdnidan min, ja mii leat su,/su olbmot ja su sávzzat maid son geahččá. </verse>
        <verse number="4">Mannet su poarttaid čađa giittuslávlagiin,/mannet su ovdašiljuide máidnunlávlagiin./Giitet su ja máidnot su nama. </verse>
        <verse number="5">Dasgo Hearrá lea buorre,/su árbmugasvuohta bistá agálaš áigái,/su oskkáldasvuohta sogas sohkii. </verse>
      </chapter>
      <chapter number="101">
        <verse number="1">Dávveda sálbma. [6] Mun lávllun oskkáldasvuođa ja vuoigatvuođa birra,/Hearrá, mun lávllun du máidnuma. </verse>
        <verse number="2">Mun áiggun vádjolit láitemeahttumit./Goas boađát mu lusa?/Duođalaš váimmuin mun áiggun eallit viesustan. </verse>
        <verse number="3">Mun in in áiggo bidjat čalmmiidan ovdii árvvohis áššiid./Mun vašuhan daid guđet rihkkot lága,/dakkárat eai oaččo boahtit mu lahka. </verse>
        <verse number="4">Gáidos behtolašvuohta mus eret./Mun in dáhto diehtit bahás. </verse>
        <verse number="5">Mun jávohuhtán su guhte sárdnu lagamuččas sealggebealde./Čeavlás čalmmiid ja gorges váimmu mun in gierdda. </verse>
        <verse number="6">Mu čalmmit gehččet eatnama oskkáldasaid,/sii besset ássat mu luhtte./Dat guhte vádjola láitemeahttumit, beassá bálvalit mu. </verse>
        <verse number="7">Muhto behtolaš ii beasa ássat mu viesus./Dat guhte sárdnu giellásiid, ii biso mu čalmmiid ovddas. </verse>
        <verse number="8">Juohke iđida mun duššadan buot eatnama ipmilmeahttumiid,/mun jávkadan eret Hearrá gávpogis buohkaid guđet dahket baháid. </verse>
      </chapter>
      <chapter number="102">
        <verse number="1">Vártnuhis olbmo rohkos, go son vuoimmehuvvá ja bidjá Hearrá ovdii buot dan mii deaddá su váimmu. </verse>
        <verse number="2">Hearrá, gula mu rohkosa,/divtte mu čuorvasa ollit du lusa. </verse>
        <verse number="3">Ale čiega ámadajot mu ovddas dan beaivvi go mun lean heađis./Jorgal bealját mu beallái,/doama vástidit go mun čuorvvun. </verse>
        <verse number="4">Dasgo mu beaivvit jávket dego suovva,/mu dávttit bullet dego dolla. </verse>
        <verse number="5">Mu váibmu lea dego goikan ja goldnan suoidni,/mun in muitte šat borratge. </verse>
        <verse number="6">Mun šuohkán ja luoimman,/lean dego sohppon dákti. </verse>
        <verse number="7">Mun lean dego skuolfi meahcis,/dego idjaloddi mii orru heavvobázahasain. </verse>
        <verse number="8">Mun gozán ijaid,/mun lean dego oktonas loddi dáhki alde. </verse>
        <verse number="9">Mu vašálaččat hiddjidit mu geažos beaivvi,/sii bilkidit mu, geavahit mu nama garuhussan. </verse>
        <verse number="10">Mun ferten borrat gunaid láibin,/mun seaguhan juhkamuššan gatnjaliiguin, </verse>
        <verse number="11">du moari ja suhtu dihtii,/don leat dohppen mu ja bálkestan mu eret. </verse>
        <verse number="12">Mu beaivvit leat dego eahketsuoivvan,/mun golnnan dego suoidni. </verse>
        <verse number="13">Muhto don, Hearrá, čohkkát truvnnustat agálaš áigái,/du namma bissu sogas sohkii. </verse>
        <verse number="14">Don čuožžilat ja árpmihat Siona,/lea áigi árpmihit,/dan boddu lea boahtán. </verse>
        <verse number="15">Du bálvaleaddjit ráhkistit Siona geđggiid,/árkkálmastet dan gavjja. </verse>
        <verse number="16">Álbmogat ballet Hearrá namas,/buot eatnama gonagasat du hearvásvuođas. </verse>
        <verse number="17">Dasgo Hearrá hukse Siona/ja almmustuvvá hearvásvuođastis. </verse>
        <verse number="18">Son jorggiha vártnuhemiid rohkosa beallái/iige badjelgeahča sin rohkosiid. </verse>
        <verse number="19">Dát čállojuvvo boahtti áiggiide,/ja ođđa buolva máidnu Hearrá. </verse>
        <verse number="20">Dasgo Hearrá geahččá vuolás bassi allagasastis,/almmis son geahččá eatnamii. </verse>
        <verse number="21">Son guldala fáŋggaid šuohkkimiid/ja čoavdá sin guđet leat dubmejuvvon jápmimii. </verse>
        <verse number="22">De Hearrá namma sárdniduvvo Sionis,/su máidnun Jerusalemis, </verse>
        <verse number="23">go álbmogat ja riikkat/čoagganit bálvalit Hearrá. </verse>
        <verse number="24">Son lea vuoimmehuhttán mu gaskan vádjolusa,/son lea oanidan mu beivviid. </verse>
        <verse number="25">Mun rohkadalan: Ipmilan, ale váldde mu eret/beivviidan gasku./Sogas sohkii bistet du jagit. </verse>
        <verse number="26">Don vuođđudit eatnama dolin,/albmi lea du gieđaid dahku. </verse>
        <verse number="27">Dat duššet,/muhto don bisut./Dat boarásmuvvet dego bivttas,/don molssut daid dego gárvvuid,/ja dat molsašuvvet. </verse>
        <verse number="28">Muhto don leat álo seammá,/du jagit eai noga. </verse>
        <verse number="29">Du bálvaleddjiid mánát besset orrut ráfis,/sin sohka bissu du muođuid ovddas. </verse>
      </chapter>
      <chapter number="103">
        <verse number="1">Dávveda sálbma. [6] Mu siellu, máinno Hearrá,/buot mii lea mu siste, máinno su bassi nama! </verse>
        <verse number="2">Mu siellu, máinno Hearrá,/ale vajáldahte su buorredaguid! </verse>
        <verse number="3">Son addá ándagassii buot du suttuid/ja dálkkasta buot du vigiid. </verse>
        <verse number="4">Son lonista du heakka hávddis/ja kruvnnida du árbmugasvuođain ja váibmoláđisvuođain. </verse>
        <verse number="5">Son galleha du eallima buriiguin,/nu ahte don šattat fas nuorran dego goaskin. </verse>
        <verse number="6">Hearrá dahká vanhurskkisvuođa/ja vuoigatvuođa buot sordojuvvon olbmuide. </verse>
        <verse number="7">Son čájehii geainnuidis Movssesii,/daguidis Israela álbmogii. </verse>
        <verse number="8">Váibmoláđis ja árbmugas lea Hearrá,/son lea guhkesmielalaš ja su árbmugasvuohta lea stuoris. </verse>
        <verse number="9">Ii son guoddal agibeaivái/iige ane moari agálaččat. </verse>
        <verse number="10">Ii son daga midjiide min suttuid mielde/iige mávssat midjiide min vearredaguid mielde. </verse>
        <verse number="11">Nu allat go albmi lea eatnama bajábealde,/nu stuoris lea Hearrá árbmu sidjiide geat ballet sus. </verse>
        <verse number="12">Nu guhkkin go nuorti lea oarjjis,/nu guhkkin son doalaha min suttuid mis eret. </verse>
        <verse number="13">Nugo áhčči árkkálmastá mánáidis,/nu Hearrá árkkálmastá sin guđet ballet sus. </verse>
        <verse number="14">Dasgo son diehtá mo mii leat sivdniduvvon,/son muitá ahte mii leat muolda. </verse>
        <verse number="15">Olbmo beaivvit leat dego suoidni,/olmmoš lea dego gietti lieđđi. </verse>
        <verse number="16">Go biegga šuviha meattá, de dat jávká,/báiki gos dat lei ii šat dovdda dan. </verse>
        <verse number="17">Muhto Hearrá árbmugasvuohta lea agálašvuođas agálašvuhtii sin oassi guđet ballet sus./Su vanhurskkisvuohta ollá mánáid mánáide, </verse>
        <verse number="18">sidjiide guđet dollet su lihtu/ja muitet su báhkkomiid nu ahte ellet daid mielde. </verse>
        <verse number="19">Hearrá lea ceggen truvnnus albmái,/son ráđđe buohkaid gonagassan. </verse>
        <verse number="20">Máidnot Hearrá, buot su eŋgelat, dii gievrras sáŋgárat,/guđet čuovvubehtet su sáni ja jeagadehpet su jiena. </verse>
        <verse number="21">Máidnot Hearrá, buot su veagat,/dii guđet bálvalehpet su ja dahkabehtet su dáhtu. </verse>
        <verse number="22">Máidnot Hearrá, buot su dagut,/buot báikkiin gos son ráđđe./Mu siellu, máinno Hearrá! </verse>
      </chapter>
      <chapter number="104">
        <verse number="1">Mu siellu, máinno Hearrá!/Stuoris leat don, Hearrá, Ipmilan./Allatvuođa ja hearvásvuođa don leat gárvodan, </verse>
        <verse number="2">don čáŋat čuovgasa sisa dego biktasa sisa./Don leat lebben almmi dego loavdaga </verse>
        <verse number="3">ja huksen alla sála čáziid badjel./Don dagat balvvaid vovdnanat/ja jođát biekka soajáiguin. </verse>
        <verse number="4">Biekkaid don dagat áirrasin,/šloavaideaddji dola bálvaleaddjinat. </verse>
        <verse number="5">Don vuođđudit eatnama nana vuđđui,/ii dat lihkas agálašvuođasge. </verse>
        <verse number="6">Mearračiekŋalas govččai dan dego bivttas,/čázit ledje váriid badjel. </verse>
        <verse number="7">Muhto dat báhtaredje du áitaga ovddas,/du bajánjiena ovddas dat fertejedje doapmalit eret. </verse>
        <verse number="8">Čáhci badjánii váriid badjel ja golggai legiide,/dan báikái man don ledjet mearridan. </verse>
        <verse number="9">Don bidjet ráji man badjel dat ii oaččo mannat,/ii dat galgga máhccat gokčat eatnama. </verse>
        <verse number="10">Don divttát ádjagiid golggiidit legiin,/ja jogažin dat golget váriid gaskkas. </verse>
        <verse number="11">Dat addet čázi buot meahci spiriide,/meahcceásenat čáskadit goikkuset. </verse>
        <verse number="12">Daid guoras ásset almmi lottit,/dat vizardit ovssiid gaskkas. </verse>
        <verse number="13">Don čáhccet váriid alla sálastat,/ja eanan gallehuvvo du daguid šaddosiin. </verse>
        <verse number="14">Don šaddadat suoinni omiide/ja šattuid olbmuid buorrin./Nu don divttát biepmu boahtit eatnamis </verse>
        <verse number="15">ja viinni mii illudahttá olbmo váimmu./Olju dahká su ámadaju báitin,/ja láibi áhpásmahttá su váimmu. </verse>
        <verse number="16">Hearrá muorat čáskadit goikkuset,/Libanona sedermuorat maid son gilvvii. </verse>
        <verse number="17">Lottit huksejit daidda beasi,/stoarkka viessu lea muorragierragiin. </verse>
        <verse number="18">Alla várit leat geađgegáicca ruoktu,/bákteluomuin gávdná báktemievri suoji. </verse>
        <verse number="19">Don dahket mánu mearridit áiggiid,/ja beaivváža, mii dovdá luoitádanáiggis. </verse>
        <verse number="20">Don sáddet seavdnjadasa, ja idja boahtá./Dalle bohtet guđaidit buot meahci eallit. </verse>
        <verse number="21">Nuorra ledjonat gilljot sállaša maŋis/ja dáhttot biepmuset Ipmilis. </verse>
        <verse number="22">De beaivváš badjána, dat geassádit eret/ja veallánit biejuidasaset. </verse>
        <verse number="23">Olmmoš manná bargosis/ja bargá gitta eahkeda rádjái. </verse>
        <verse number="24">Hearrá, man eatnagat leat du dagut!/Daid buohkaid don dahket viissisvuođain,/eanan lea dievva du sivdnádusaid. </verse>
        <verse number="25">Das lea áhpi, stuoris ja viiddis,/das lea eatnatvuohta man ii oktage máhte lohkat,/sihke smávva ja stuorra eallit. </verse>
        <verse number="26">Das johtet skiippat, das lea Leviatan,/man don leat hábmen das dukkoraddat. </verse>
        <verse number="27">Dat buohkat vuorddašit du,/ahte don biepmašit daid rivttes áigái. </verse>
        <verse number="28">Don attát daidda, ja dat čogget,/don rabastat gieđat/ja gallehat daid buriid attáldagaiguin. </verse>
        <verse number="29">Don čiegat ámadajot, ja dat suorganit,/don válddát dain eallinvuoiŋŋanasa, ja dat jápmet/ja šaddet fas muoldan. </verse>
        <verse number="30">Don vuolggahat Vuoiŋŋat, ja eallin sivdniduvvo,/don ođasmahtát eatnama hámi. </verse>
        <verse number="31">Bistos Hearrá gudni agálašvuhtii,/ja illudehkos Hearrá daguidis dihtii. </verse>
        <verse number="32">Son geahččá eatnamii ja dat doarggista,/son guoskkaha váriid ja dat borggistit. </verse>
        <verse number="33">Mun lávllun Hearrá gudnin buot beivviidan/máinnun Ipmilan nu guhká go ealán. </verse>
        <verse number="34">Váldos Hearrá bures vuostái mu lávlaga,/mun illudan Hearrás. </verse>
        <verse number="35">Jávkoset buot suttolaččat eatnamis,/alloset ipmilmeahttumat šat lehko./Mu siellu, máinno Hearrá! Halleluja! </verse>
      </chapter>
      <chapter number="105">
        <verse number="1">Rámidehket Hearrá ja rávket su nama,/almmuhehket su stuorra daguid buot álbmogiidda. </verse>
        <verse number="2">Lávlot ja čuojahehket su gudnin,/muitalehket buot su oavdudaguid. </verse>
        <verse number="3">Ávvudehket su bassi namas./Illudehkos sin váibmu guđet ohcet Hearrá. </verse>
        <verse number="4">Jerret Hearrá ja su fámu,/ohcet álo su muođuid! </verse>
        <verse number="5">Muitet daid oavdudaguid maid son lea dahkan,/su mearkkaid ja daid duomuid maid son lea sárdnon, </verse>
        <verse number="6">dii Abrahama, su bálvaleaddji, mánát,/dii Jáhkoba bártnit, geaid son lea válljen. </verse>
        <verse number="7">Son lea Hearrá, Ipmileamet,/su duomut leat miehtá oppa máilmmi. </verse>
        <verse number="8">Son muitá lihtus agálaš áigái,/dan sáni man son mearridii duhát bulvii, </verse>
        <verse number="9">lihtu man son dagai Abrahamain,/váli man son vuortnui Issáhii. </verse>
        <verse number="10">Dan son bijai Jáhkobii láhkan,/Israelii agálaš lihttun. </verse>
        <verse number="11">Son celkkii: «Mun attán dutnje Kanaana árbin ja opmodahkan.» </verse>
        <verse number="12">Vaikko sii ledje dušše uhca jovkkoš,/vierrásat geat </verse>
        <verse number="13">vádjoledje álbmogis álbmogii,/nuppi riikkas nubbái, </verse>
        <verse number="14">de son ii suovvan ovttage vuortnuhit sin./Sin dihtii son ráŋggáštii gonagasaid: </verse>
        <verse number="15">«Allet guoskkat sin geaid mun lean vuoidan,/allet daga baháid mu profehtaide.» </verse>
        <verse number="16">Son gohčui nealggi eatnamii/ja válddii láibbi sis eret. </verse>
        <verse number="17">Son vuolggahii sin ovddas olbmá,/Jovsseha, guhte vuvdojuvvui šlávvan. </verse>
        <verse number="18">Sii bággejedje su julggiid láhkkiide,/ruovdi biddjui su čeahpáha birra, </verse>
        <verse number="19">dassá go áigi bođii ja su sátni ollašuvai,/ja Hearrá sátni duođaštii su sivaheapmin. </verse>
        <verse number="20">Gonagas vuolggahii sáni, ja son beasai luovus,/álbmogiid ráđđejeaddji luittii su. </verse>
        <verse number="21">Son bijai Jovsseha viesus hearrán,/hálddašit buot su opmodaga. </verse>
        <verse number="22">Son galggai bagadit oaivámuččaid iežas dáhtu mielde/ja oahpahit vuorrasiidda viissisvuođa. </verse>
        <verse number="23">De bođii Israel Egyptii,/Jáhkot ásai vierisin Hama eatnamis. </verse>
        <verse number="24">Ipmil dagai álbmogis sakka šattolažžan/ja dagai dan gievrrabun go dan vašálaččaid. </verse>
        <verse number="25">Son nuppástuhtii egyptalaččaid váimmu, vai sii vašuhivčče su álbmoga/ja beahtášedje su bálvaleddjiid. </verse>
        <verse number="26">Son vuolggahii bálvaleaddjis Movssesa,/ja Arona gean son lei válljen. </verse>
        <verse number="27">Soai dagaiga Ipmila mearkkaid,/oavdudaguid Hama eatnamis. </verse>
        <verse number="28">Son vuolggahii seavdnjadasa, ja de sevnnjodii,/muhto dattege sii nággejedje su sáni vuostái. </verse>
        <verse number="29">Son nuppástuhtii čázi varran/ja divttii sin guliid jápmit. </verse>
        <verse number="30">Cubbot giđđudedje sin eatnamis,/velá gonagasa sálainge. </verse>
        <verse number="31">Son gohčui, ja čurot ja čuoika bođii miehtá sin riikka. </verse>
        <verse number="32">Son attii čuorbmasiid arvvi sadjái/ja sáddii šloavaideaddji dola eatnamii. </verse>
        <verse number="33">Son njeiddii sin viidnemuoraid ja fiikkonmuoraid/ja dojii sin eatnamis juohke muora. </verse>
        <verse number="34">Son gohčui, ja rásselohkut bohte,/lohkameahttun borri máđut. </verse>
        <verse number="35">Dat borre buot mii šattai eatnamis/ja jurse bealdduid šattuid. </verse>
        <verse number="36">Ipmil sorbmii buot vuosttašriegádeddjiid sin eatnamis,/álbmoga fámu vuosttaš šattu. </verse>
        <verse number="37">Son doalvvui israellaččaid eret/ja sii válde mielde silbba ja golli,/su čearddaid olbmuin ii oktage guossalan. </verse>
        <verse number="38">Egypta illudii go sii vulge,/dasgo álbmot balai sis. </verse>
        <verse number="39">Son lebbii balvva govččasin/ja bijai dola čuovgan ihkku. </verse>
        <verse number="40">Sii gáibidedje borramuša, ja son sáddii vaktellottiid/ja gallehii sin almmi láibbiin. </verse>
        <verse number="41">Son rabai bávtti ja čáhci golggihii,/johka golggai goikeeatnamis. </verse>
        <verse number="42">Dasgo son muittii bassi sánis/bálvaleaddjásis Abrahamii, </verse>
        <verse number="43">ja vuolggahii álbmogis eret iluin,/su válljejuvvon álbmot beasai johtui ávuin. </verse>
        <verse number="44">Son attii sidjiide eará álbmogiid eatnamiid,/sii válde vierroálbmogiid rahčamušaid šaddosiid, </verse>
        <verse number="45">vai sii doalašedje su báhkkomiid/ja doahttalivčče su lágaid. Halleluja! </verse>
      </chapter>
      <chapter number="106">
        <verse number="1">Halleluja! Rámidehket Hearrá, dasgo son lea buorre,/su árbmugasvuohta bistá agálaččat. </verse>
        <verse number="2">Gii máhttá muitalit Hearrá veagalaš daguid,/almmuhit buot su hearvás daguid? </verse>
        <verse number="3">Ávdugasat sii guđet vuhtiiváldet dan mii lea riekta/ja álelassii barget vuoiggalaččat. </verse>
        <verse number="4">Hearrá, ane mu muittus dainna buorrevuođain man čájehat álbmogasat,/oahppalatta mu go don beasttát sin. </verse>
        <verse number="5">Divtte mu dovdat du válljejuvvon olbmuid lihku,/illudit go du álbmot illuda/ja ávvudit oktan singuin geat gullet dutnje. </verse>
        <verse number="6">Mii leat suddudan seammá láhkái go min máddarat,/mii leat dahkan baháid ja eallán ipmilmeahttumit. </verse>
        <verse number="7">Go min máddarat ledje Egyptas, de sii eai ipmirdan du oavdudaguid./Sii eai muitán du ollu buorredaguid/ja Rávramearragáttis sii nággejedje duinna. </verse>
        <verse number="8">Muhto son besttii sin namas dihtii/vai beassá čájehit fámus. </verse>
        <verse number="9">Son áittii Rávrameara, ja dat goikkai,/son doalvvui sin mearračiekŋalasa čađa dego meahcceluotta mielde. </verse>
        <verse number="10">Son besttii sin vašuheddjiin/ja lonistii sin vašálačča gieđas. </verse>
        <verse number="11">Čáhci govččai buot sin vuostálastiid,/ii oktage sis báhcán heggii. </verse>
        <verse number="12">Dalle sii osko su sátnái/ja lávlo su gudnin. </verse>
        <verse number="13">Dattege sii fargga vajáldahtte su daguid/eaige vuordán su ráđi. </verse>
        <verse number="14">Meahcis sii dohppehalle anistupmái,/ávdin meahcis sii geahččaledje Ipmila. </verse>
        <verse number="15">Dalle son attii sidjiide maid sii gáibidedje/muhto sáddii sin gaskii maiddái issoras dávdda. </verse>
        <verse number="16">Siiddas sii moaráskedje Movssesii/ja Aronii, Hearrá bassi olbmái. </verse>
        <verse number="17">Dalle eanan rahpasii ja njiellalii Datana/ja govččai Abirama joavkku. </verse>
        <verse number="18">Joavkku siste buollái dolla,/ja njivžžanas duššadii ipmilmeahttumiid. </verse>
        <verse number="19">Horeba guoras sii ráhkadedje gálbbi/ja gopmirdedje leikejuvvon govvabácci. </verse>
        <verse number="20">Sii lonuhedje gudniset vuovssá govvii,/šibiha mii borrá suinniid. </verse>
        <verse number="21">Sii vajáldahtte Ipmila, beastiset,/su guhte dagai stuorra daguid Egyptas, </verse>
        <verse number="22">oavdudaguid Hama eatnamis/ja balddihahtti daguid Rávramearragáttis. </verse>
        <verse number="23">Son áiggui duššadit sin,/muhto Movsses, gean son lei válljen, čuoččastii ovddimužžii su muođuid ovdii,/hehttet su moari duššadeames sin. </verse>
        <verse number="24">Sii hilgo hávskás eatnama/eaige oskon su sátnái. </verse>
        <verse number="25">Sii nimmoredje gođiineaset/eaige guldalan Hearrá jiena. </verse>
        <verse number="26">Dalle son loktii gieđas sin vuostái./Son áiggui časkit sin meahcis, </verse>
        <verse number="27">biđget sin soga álbmogiid gaskii/ja háddjet sin buot eatnamiidda. </verse>
        <verse number="28">Sii serve Baal-Peoriin/ja borre heakkahis ipmiliid oaffariid. </verse>
        <verse number="29">Sii moaráhuhtte Hearrá daguideasetguin/ja rohttudávda bahkkii sin gaskii. </verse>
        <verse number="30">De loaiddastii Pinehas ovdan ja doalai duomu,/ja rohttudávda bissánii. </verse>
        <verse number="31">Dan dihtii son adnojuvvo vanhurskkisin/sogas sohkii agálaččat. </verse>
        <verse number="32">Meribačázis sii moaráhuhtte Ipmila,/ja sin geažil Movssesii geavai bahás. </verse>
        <verse number="33">Sii dahke su miela bahčan,/nu ahte son sártnui almmá jurddaškeahttá. </verse>
        <verse number="34">Sii eai duššadan eatnama álbmogiid,/maid Hearrá lei gohččon sin duššadit, </verse>
        <verse number="35">muhto seahkanedje vieris álbmogiidda/ja ohppe sin vieruid. </verse>
        <verse number="36">Sii bálvaledje sin ipmilgovaid,/ja dat šadde sidjiide giellan. </verse>
        <verse number="37">Sii oaffarušše bártniideaset ja nieiddaideaset bahá vuoiŋŋaide. </verse>
        <verse number="38">Sii golggahedje vigihis varaid/– bártniideaset ja nieiddaideaset varaid, maid sii oaffarušše Kanaana ipmilgovaide –/nu ahte eanan eahpebasuhuvvui. </verse>
        <verse number="39">Sin dagut dahke sin buhtismeahttumin/ja sii ledje oskkáldasmeahttumat bargguineaset. </verse>
        <verse number="40">Dalle Hearrá moarri buollái álbmoga vuostái,/son fasttášišgođii sin geat gulle sutnje. </verse>
        <verse number="41">Son attii sin eará álbmogiid háldui,/sin vašuheaddjit ráđđejedje sin. </verse>
        <verse number="42">Sin vašálaččat áŧestedje sin,/ja sii šadde vierrásiid fámu vuollái. </verse>
        <verse number="43">Son gájui sin eatnat gerddiid,/muhto sii nággejedje su vuostái ja barge iežaset miela mielde/ja vudjo čiekŋalebbui suddui. </verse>
        <verse number="44">Muhto Hearrá oinnii sin heađi/ja gulai sin čuorvasa. </verse>
        <verse number="45">Son muitái lihtus singuin/ja árpmihii sin stuorra buorrevuođastis. </verse>
        <verse number="46">De son divttii sin gávdnat váibmoláđisvuođa/buohkaid muođuid ovddas guđet válde sin gitta. </verse>
        <verse number="47">Beastte min, Hearrá, Ipmileamet,/čohkke min ruoktot eará álbmogiid luhtte,/vai mii sáhtášeimmet máidnut du bassi nama/ja giitit ja rámidit du. </verse>
        <verse number="48">Máidnojuvvon lehkos Hearrá, Israela Ipmil, agálašvuođas agálašvuhtii!/Ja oppa álbmot cealká: Amen. Halleluja! </verse>
      </chapter>
      <chapter number="107">
        <verse number="1">Rámidehket Hearrá, dasgo son lea buorre,/su árbmugasvuohta bistá agálaččat. </verse>
        <verse number="2">Nu celkoset sii geaid Hearrá lea lonistan,/geaid son lea čoavdán heađis </verse>
        <verse number="3">ja čohkken eará eatnamiin,/nuortan ja oarjin, davvin ja lullin. </verse>
        <verse number="4">Muhtumat čádjádalle meahccái ja ávdin báikkiide,/eai sii gávdnan gávpoga gos ásse olbmot. </verse>
        <verse number="5">Sii ledje nealggis ja goikkus,/sin siellu vuoimmehuvai. </verse>
        <verse number="6">Dalle sii heađisteaset čurvo Hearrái,/ja son gájui sin sin áŧestusain. </verse>
        <verse number="7">Son oahpistii sin rivttes geidnui,/gávpogii gos ásse olbmot. </verse>
        <verse number="8">Giitoset sii Hearrá su árbmugasvuođas,/su oavdudaguin maid son lea dahkan olbmuide. </verse>
        <verse number="9">Son jáddada goikevaččaid goikku/ja galleha nealguid buriiguin. </verse>
        <verse number="10">Muhtumat čohkkájedje seavdnjadasas ja jápminsuoivanis,/vártnuhisvuođas čadnojuvvon ruvddiide. </verse>
        <verse number="11">Sii ledje vuostálastán Ipmila sáni/ja badjelgeahččan Alimusa ráđi. </verse>
        <verse number="12">Son vuolidii sin áŧestusaiguin,/sii guossaledje iige oktage veahkehan sin. </verse>
        <verse number="13">Dalle sii čurvo heađisteaset Hearrái,/ja son besttii sin sin áŧestusain. </verse>
        <verse number="14">Son doalvvui sin eret seavdnjadasas ja jápminsuoivanis/ja botkii sin láhkkiid. </verse>
        <verse number="15">Giitoset sii Hearrá su árbmugasvuođas,/su oavdudaguin maid son lea dahkan olbmuide. </verse>
        <verse number="16">Son biđge veaikeuvssaid/ja cuvke ruovdesmarttáid. </verse>
        <verse number="17">Muhtumat buohccájedje suttuideaset dihtii/ja gárte gillát vearredaguideaset geažil. </verse>
        <verse number="18">Sii fasttášedje juohkelágán borramuša,/sii bohte gitta jápmima poarttaid rádjái. </verse>
        <verse number="19">De sii čurvo heađisteaset Hearrái,/ja son besttii sin sin áŧestusain. </verse>
        <verse number="20">Son vuolggahii sánis ja buoridii sin/ja čovddii sin hávddis. </verse>
        <verse number="21">Giitoset sii Hearrá su árbmugasvuođas,/su oavdudaguin maid son lea dahkan olbmuide. </verse>
        <verse number="22">Buktoset sii giittusoaffara,/ja muitalehkoset ávuin su daguid. </verse>
        <verse number="23">Muhtumat manne mearaid ala skiippaiguin,/sii gávppašedje stuorra ábiid alde. </verse>
        <verse number="24">Sii oidne Hearrá daguid,/su oavdudaguid čiekŋalasaid alde. </verse>
        <verse number="25">Son gohčui, ja šattai ramádatbiegga,/mearra bárrudii sakka. </verse>
        <verse number="26">Sii badjánedje almmi guvlui ja vudjo čiekŋalassii,/sii heardduhuvve heađis. </verse>
        <verse number="27">Sii suibo ja ruosadedje dego gárrenolbmot,/sin máhtus ii lean ávki. </verse>
        <verse number="28">De sii čurvo heađisteaset Hearrái,/ja son doalvvui sin sin áŧestusain. </verse>
        <verse number="29">Son dagai ramádaga hieibman,/meara bárut jaskkodedje. </verse>
        <verse number="30">Sii illosedje go golkii,/ja son doalvvui sin dan hápmanii gosa sii hálidedje. </verse>
        <verse number="31">Giitoset sii Hearrá su árbmugasvuođas,/su oavdudaguin maid son lea dahkan olbmuide. </verse>
        <verse number="32">Goargguhehkoset sii su álbmoga čoakkalmasas/ja máidnoset su vuorrasiid joavkkus. </verse>
        <verse number="33">Son dahká eanuid ávdin meahccin,/čáhccás ádjagiid goiki eanamin </verse>
        <verse number="34">ja šattolaš eatnama sálteeanamin/dan ássiid bahávuođa dihtii. </verse>
        <verse number="35">Son rievdada meahci jávrin/ja goikeeatnama čáhceájan. </verse>
        <verse number="36">Dasa son diktá nealgu olbmuid ásaiduvvat,/ja sii huksejit gávpoga gos ássat. </verse>
        <verse number="37">Sii gilvet bealdduid ja ráhkadit viidnegárddiid,/sii čohkkejit valljis šattuid. </verse>
        <verse number="38">Son buressivdnida sin ja sii eatnánit sakka,/sin oamit eai unnán. </verse>
        <verse number="39">Muhto jos sii fas uhcánit/ja vuollánit áŧestusaid, lihkuhisvuođa ja morraša dihtii, </verse>
        <verse number="40">de son golggaha badjelgehččojumi oaivámuččaid badjelii,/ja diktá sin čádjádallat bálgáhis ávdin báikkiide. </verse>
        <verse number="41">Muhto váivvášiid son bajida eret vártnuhisvuođas/ja dahká sin sogaid stuorisin dego ealu. </verse>
        <verse number="42">Vuoigatlaččat oidnet dan ja illudit,/ja buot bahávuohta dahpá njálmmis. </verse>
        <verse number="43">Viissis váldos dán vuhtii/ja fuobmášehkos Hearrá buorrevuođa. </verse>
      </chapter>
      <chapter number="108">
        <verse number="1">Lávlla. Dávveda sálbma. </verse>
        <verse number="2">Ipmil, mu váibmu lea dorvvolaš,/mun áiggun čuojahit ja lávlut. Gohccá, mu siellu, </verse>
        <verse number="3">morit, hárpa ja lyra,/mun áiggun boktit iđedisgukso. </verse>
        <verse number="4">Mun áiggun rámidit du, Hearrá, álbmogiid gaskkas,/ja máidnut du álbmogiid searvvis. </verse>
        <verse number="5">Dasgo du árbmugasvuohta ollá alleliidda go albmi,/du oskkáldasvuohta gitta balvvaid rádjái. </verse>
        <verse number="6">Ipmil, čájet du allatvuođa almmis,/du hearvásvuođa miehtá eatnama. </verse>
        <verse number="7">Beastte min olgeš gieđainat, vástit midjiide,/vai du eahcálaččat gáddjojuvvošedje. </verse>
        <verse number="8">Ipmil lea sárdnon bassi báikkistis:/«Ávuin áiggun juogadit Šikema/ja mihtidit Sukkotleagi. </verse>
        <verse number="9">Munnje gullá Gilead ja munnje gullá Manasse,/Efraim lea mu oaivesuodji/ja Juda lea mu ráđđensoabbi. </verse>
        <verse number="10">Muhto Moab lea mu basadanlihtti,/Edomii mun bálkestan gápmagan,/ Filistea vuostái mun bajidan soahtečuorvasa.» </verse>
        <verse number="11">Gii doalvu mu ladnegávpogii,/gii láide mu Edomii? </verse>
        <verse number="12">Itgo don, Ipmil, hilgon min,/itge vuolgán min soahteveagaiguin? </verse>
        <verse number="13">Veahket min vašálačča vuostái,/dasgo olbmuid veahkis ii leat ávki. </verse>
        <verse number="14">Ipmila vehkiin mii dahkat stuorra daguid./Son duolbmá min vašálaččaid. </verse>
      </chapter>
      <chapter number="109">
        <verse number="1">Koarrajođiheaddjái. Dávveda sálbma. [6] Ipmilan, geasa mun lávllun máidnuma, ale oro jávohaga. </verse>
        <verse number="2">Ipmilmeahttumat ja behtolaččat hupmet mu vuostái,/sii sárdnot muinna gielisvuođa njuokčamiin. </verse>
        <verse number="3">Sii birastahttet mu vašánis sániiguin/ja sohtet mu vuostái siva haga. </verse>
        <verse number="4">Mu ráhkisvuođa bálkán/sii sivahallet mu, muhto mun rohkadalan. </verse>
        <verse number="5">Sii mávssahit buori baháin/ja mu ráhkisvuođa vašiin. </verse>
        <verse number="6">Atte mu vuostálasti ipmilmeahttuma háldui,/divtte guoddaleaddji čuožžut su olgeš gieđa bealde. </verse>
        <verse number="7">Divtte su vuolgit dikkis olggos áššálažžan,/adnojehkos su rohkos suddun. </verse>
        <verse number="8">Šaddoset su eallinbeaivvit hárvin/ja ožžos eará olmmoš su virggi. </verse>
        <verse number="9">Šaddoset su mánát áhčiheapmin/ja su áhkká leaskan. </verse>
        <verse number="10">Divtte su mánáid johtit golgolažžan,/billašuvvan ruovttusteaset mannat gearjidit. </verse>
        <verse number="11">Váldos velgoheaddji buot su opmodaga,/ja rievidehkoset vierrásat su barggu šattuid. </verse>
        <verse number="12">Allos oktage čájehehko sutnje šat oskkáldasvuođa,/allos guhtege árpmihehko su áhčihis mánáid. </verse>
        <verse number="13">Duššaduvvojehkoset su maŋisboahttit,/jávkaduvvos sin namma nuppi buolvvas. </verse>
        <verse number="14">Muitos Hearrá su máddariid vearredagu,/allos su eatni suddu goassege sihkastuvvo eret, </verse>
        <verse number="15">atnos Hearrá dan čađat čalmmis./Sihkastuvvos su muitu eret eatnamis, </verse>
        <verse number="16">danne go son ii goassege jurddašan čájehit váibmoláđisvuođa,/muhto doarrádalai váivvášiid ja vártnuhemiid/ja heardduhuvvan olbmuid vai beassá goddit sin. </verse>
        <verse number="17">Son ráhkistii garuhit,/garuhuvvos son ieš./Son ii beroštan buressivdnidit,/lehkos buressivdnádus guhkkin sus eret. </verse>
        <verse number="18">Son gárvodii garuhusa dego biktasiid,/bahkkejehkos dat su rupmašii dego čáhci,/su dávttiide dego olju. </verse>
        <verse number="19">Lehkos dat sutnje dego bivttas man coggat,/dego boagán mainna son álelassii boahkánastá iežas. </verse>
        <verse number="20">Lehkos dát Hearrá bálká sidjiide guđet sivahallet mu,/guđet sárdnot baháid mu vuostái. </verse>
        <verse number="21">Muhto Hearrá, mu Hearrá,/daga buori munnje namat dihtii,/gájo mu buorrevuođat ja oskkáldasvuođat mielde. </verse>
        <verse number="22">Dasgo mun lean vártnuheapmi ja váivváš,/mu váibmu lea hávvádahtton mu rattis. </verse>
        <verse number="23">Mun jávkkan dego suoivvan sevnnjodettiin,/mun njávkkastuvvon eret dego rásselohkku. </verse>
        <verse number="24">Mu čippit suibot danne go mun anán borakeahttáivuođa,/mu gorut ruoidná. </verse>
        <verse number="25">Mun lean šaddan sidjiide bilkádussan,/sii šluvget oaivvi go oidnet mu. </verse>
        <verse number="26">Veahket mu, Hearrá, Ipmilan,/beastte mu árbmugasvuođat mielde. </verse>
        <verse number="27">Divtte sin dovdat du gieđa,/ahte don, Hearrá, dahket dan. </verse>
        <verse number="28">Sii garuhit, muhto don buressivdnidat./Mu vuostálastit šaddet heahpanit,/ja du bálvaleaddji beassá illudit. </verse>
        <verse number="29">Gárvodehkoset mu guoddaleaddjit heahppášuhttojumi/ja coggoset heahpada dego biktasa. </verse>
        <verse number="30">Mun giittán Hearrá máidnunlávlumiin,/eatnagiid gaskkas mun rámidan su, </verse>
        <verse number="31">dasgo son čuožžu váivváša bálddas,/ja beastá su sin gieđas guđet dubmejit su. </verse>
      </chapter>
      <chapter number="110">
        <verse number="1">Dávveda sálbma. [6] Hearrá cealká mu hearrái: «Čohkán mu olgeš gieđa beallái/dassážii go mun bijan du vašálaččaid du julggiid vuložin.» </verse>
        <verse number="2">Hearrá geige du fámu soappi Sionis,/ráđđe dal vašálaččaidat! </verse>
        <verse number="3">Du álbmot boahtá mielas/dan beaivvi go don oaččut válddi./Du bassi váriid alde mun riegádahtten du/dego suolnni iđedisroađi askkis. </verse>
        <verse number="4">Hearrá lea vurdnon iige gáđa:/«Don leat báhppa agálašvuhtii Melkisedeka láhkái.» </verse>
        <verse number="5">Hearrá lea du olgeš gieđa bealde,/son cuvke gonagasaid iežas moari beaivvi. </verse>
        <verse number="6">Son dubme álbmogiid,/das leat dievva liikkat,/miehtá eatnama son cuvke oaivámuččaid. </verse>
        <verse number="7">Son juhká jogažis geaidnoguoras./De son bajida oaivvis allagassii. </verse>
      </chapter>
      <chapter number="111">
        <verse number="1">Halleluja! Mun giittán Hearrá oppa váimmustan/duođalaš olbmuid ráđis ja searvegottis. </verse>
        <verse number="2">Hearrá dagut leat stuorrát,/buohkat geat daidda liikojit, guorahallet daid. </verse>
        <verse number="3">Su dahku lea allat ja hearvái,/su vanhurskkisvuohta bistá agálaččat. </verse>
        <verse number="4">Su oavdudagut muitojuvvojit,/Hearrá lea váibmoláđis ja árbmugas. </verse>
        <verse number="5">Son biebmá sin geat ballet sus,/son muitá lihtus agálaččat. </verse>
        <verse number="6">Son čájehii álbmogasas fámolaš daguidis/go son attii sidjiide eará álbmogiid eatnama. </verse>
        <verse number="7">Su gieđaid dagut leat duohtavuohta ja vuoigatvuohta,/buot su gohččumat leat luohtehahtti. </verse>
        <verse number="8">Dat bissot nanusin álo ja agálaččat,/dat leat dahkkojuvvon oskkáldasvuođas ja vuoigatvuođas. </verse>
        <verse number="9">Son lea vuolggahan álbmogasas lonástusa/ja ásahan lihtus agálaš áigái./Su namma lea bassi ja hirbmatlaš. </verse>
        <verse number="10">Hearrá ballu lea viissisvuođa álgu,/buohkain geat ellet dan mielde, lea buorre jierbmi./Su rámádus bistá agálaš áigái. </verse>
      </chapter>
      <chapter number="112">
        <verse number="1">Halleluja! Ávdugas dat guhte ballá Hearrás/ja geas lea stuorra hállu su báhkkomiidda. </verse>
        <verse number="2">Su nálli šaddá fámolažžan eatnamis,/vuoigatlaš olbmuid sohkagoddi buressivdniduvvo. </verse>
        <verse number="3">Su viesus lea vallji ja riggodat,/su vanhurskkisvuohta bistá agálaččat. </verse>
        <verse number="4">Čuovggas ihtá seavdnjadasas vuoigatlaččaide,/sutnje guhte lea árbmugas, váibmoláđis ja vanhurskkis. </verse>
        <verse number="5">Oasálaš dat olmmoš guhte mielas addá loanas,/guhte lea vuoiggalaš buot daguinis. </verse>
        <verse number="6">Son ii agálašvuođasge guossal,/vuoiggalaš olbmá muitu bissu agálaččat. </verse>
        <verse number="7">Ii son bala bahá ságain,/su váibmu lea nanus, son dorvvasta Hearrái. </verse>
        <verse number="8">Su váibmu lea oadjebas iige bala,/son beassá oaidnit ahte su vašálaččat gahččet. </verse>
        <verse number="9">Son gilvá váivvášiidda attáldagaid,/su vanhurskkisvuohta bistá agálaččat,/stuorisin šaddá su fápmu ja gudni. </verse>
        <verse number="10">Ipmilmeahttun oaidná dan ja suhttá,/son gáská bániid ja hahpá./Ipmilmeahttumiid hálidus duššá. </verse>
      </chapter>
      <chapter number="113">
        <verse number="1">Halleluja! Máidnot Hearrá, su bálvaleaddjit,/máidnot Hearrá nama! </verse>
        <verse number="2">Hearrá namma lehkos máidnojuvvon/dálážis gitta agálaš áigái! </verse>
        <verse number="3">Beaivváža badjáneami rájes dan luoitádeami rádjái/lehkos Hearrá namma máidnojuvvon. </verse>
        <verse number="4">Hearrá lea aliduvvon buot álbmogiid badjel,/su hearvásvuohta lea ollu alit go albmi. </verse>
        <verse number="5">Gii lea nugo Hearrá, Ipmileamet,/guhte čohkká truvnnustis allagasas, </verse>
        <verse number="6">muhto geahččá nu čiekŋalit vulos,/gii almmis ja eatnamis? </verse>
        <verse number="7">Son čuoččáldahttá heaju muolddas,/son lokte váivvášiid gunas. </verse>
        <verse number="8">Son diktá sin čohkkát oaivámuččaiguin,/iežas álbmoga oaivámuččaiguin. </verse>
        <verse number="9">Son addá šattohis nissonii ruovttu,/ilolaš eadnin mánáide. Halleluja! </verse>
      </chapter>
      <chapter number="114">
        <verse number="1">Go Israel vulggii Egyptas,/go Jáhkoba nálli guđii amasgielat álbmoga, </verse>
        <verse number="2">dalle Juda šattai Hearrá bassi báikin/ja Israel su riikan. </verse>
        <verse number="3">Mearra oinnii dan ja báhtarii,/Jordaneatnu jorggihii ruovttoluotta. </verse>
        <verse number="4">Várit njuikkodedje dego vierccat,/ja dievát dego lábbát. </verse>
        <verse number="5">Mearra, mii dutnje šattai, go don báhtarit?/Jordan, manne don jorggihit ruovttoluotta? </verse>
        <verse number="6">Várit, manne dii njuikkodehpet dego vierccat,/ja dii dievát dego lábbát? </verse>
        <verse number="7">Eanan, doarggis Hearrá muođuid ovddas,/doarggis Jáhkoba Ipmila ovddas, </verse>
        <verse number="8">guhte nuppástuhtii bávtti láttun/ja garra geađggi ájan. </verse>
      </chapter>
      <chapter number="115">
        <verse number="1">Ale midjiide, Hearrá, ale midjiide, muhto atte iežat nammii gudni/du árbmugasvuođa ja oskkáldasvuođa dihtii. </verse>
        <verse number="2">Manne álbmogat dadjet: «Gos lea din Ipmil?» </verse>
        <verse number="3">Min Ipmil lea almmis,/buot maid son dáhttu, son maid dahká. </verse>
        <verse number="4">Álbmogiid ipmilgovat leat silbbas ja gollis,/olbmuid gieđaid duojit. </verse>
        <verse number="5">Njálbmi dain gal lea, muhto eai dat máhte sárdnut,/čalmmit dain gal leat, muhto eai dat máhte oaidnit. </verse>
        <verse number="6">Bealjit dain gal leat, muhto eai dat máhte gullat,/njunni dain gal lea, muhto eai dat máhte haksit. </verse>
        <verse number="7">Gieđat dain leat, muhto eai dat máhte dovdat, juolggit, muhto eai dat máhte vázzit,/sin čoddagis ii leat jietna. </verse>
        <verse number="8">Nu šaddet maiddái sii guđet leat ráhkadan daid,/buohkat guđet dorvvastit daidda. </verse>
        <verse number="9">Israel, dorvvas Hearrái./Son lea din veahkki ja din galba. </verse>
        <verse number="10">Arona nálli, dorvvas Hearrái./Son lea din veahkki ja din galba. </verse>
        <verse number="11">Dii guđet ballabehtet Hearrás, dorvvastehket Hearrái./Son lea din veahkki ja din galba. </verse>
        <verse number="12">Hearrá muitá min ja buressivdnida min./Son buressivdnida Israela náli,/son buressivdnida Arona náli. </verse>
        <verse number="13">Son buressivdnida sin guđet ballet sus,/sihke smávváid ja stuorráid. </verse>
        <verse number="14">Lasihehkos Hearrá din logu,/din ja din mánáid. </verse>
        <verse number="15">Buressivdnidehkos Hearrá din,/almmi ja eatnama sivdnideaddji. </verse>
        <verse number="16">Albmi lea Hearrá albmi,/muhto eatnama son attii olbmuide. </verse>
        <verse number="17">Jábmit eai máinno Hearrá,/ii oktage sis guhte njiedjá jaskatvuhtii. </verse>
        <verse number="18">Muhto mii máidnut Hearrá/dálážis gitta agálaš áigái. Halleluja! </verse>
      </chapter>
      <chapter number="116">
        <verse number="1">Mun ráhkistan Hearrá, dasgo son gulai/mu njuoras rohkosiid, </verse>
        <verse number="2">son jorgalii bealjis mu beallái/go mun čurvon su. </verse>
        <verse number="3">Jápmima čatnasat čavge mu birra,/jábmiid áimmu suorggahusat dohppejedje mu,/mun gávdnen aivve heađi ja morraša. </verse>
        <verse number="4">Dalle mun čurvon Hearrá:/Vuoi, Hearrá, gájo mu heakka! </verse>
        <verse number="5">Hearrá lea árbmugas ja vanhurskkis,/min Ipmil lea váibmoláđis. </verse>
        <verse number="6">Hearrá várjala ovttageardásaččaid,/son bođii munnje veahkkin go mun ledjen vártnuheapmi. </verse>
        <verse number="7">Ráfo fas, mu siellu,/dasgo Hearrá lea leamaš buorre dutnje. </verse>
        <verse number="8">Duođaid, don leat gádjon mu heakka jápmimis,/mu čalmmi čierrumis ja mu juolggi guossaleamis. </verse>
        <verse number="9">Mun beasan vádjolit Hearrá muođuid ovddas/ealli olbmuid eatnamis. </verse>
        <verse number="10">Mun oskon maiddái dalle go dadjen:/Mun giksašuvan sakka. </verse>
        <verse number="11">Mun dadjen balustan:/Juohke olmmoš lea gielástalli. </verse>
        <verse number="12">Mo mun sáhtán buhtadit Hearrái/buot su buriid daguid maid son lea munnje dahkan? </verse>
        <verse number="13">Mun bajidan bestojumi geara/ja čuorvvun Hearrá nama. </verse>
        <verse number="14">Mun áiggun ollašuhttit lohpádusaidan Hearrái/oppa su álbmoga oaidnut. </verse>
        <verse number="15">Ipmilbalolaččaid jápmin/lea mávssolaš Hearrá čalmmiid ovddas. </verse>
        <verse number="16">Vuoi Hearrá, munhan lean du bálvaleaddji,/du bálvaleaddji ja du bálvaleaddjinissona bárdni,/don leat čoavdán mu láhkkiid. </verse>
        <verse number="17">Mun guottán ovdan giittusoaffara dutnje/ja čuorvvun Hearrá nama. </verse>
        <verse number="18">Mun áiggun ollašuhttit lohpádusaidan Hearrái/oppa su álbmoga oaidnut, </verse>
        <verse number="19">Hearrá viesu ovdašiljuin,/du gasku, Jerusalem. Halleluja! </verse>
      </chapter>
      <chapter number="117">
        <verse number="1">Máidnot Hearrá, buot álbmogat,/rámidehket su, buot čearddat. </verse>
        <verse number="2">Son lea midjiide sakka árbmugas,/Hearrá oskkáldasvuohta bistá agálaš áigái. Halleluja! </verse>
      </chapter>
      <chapter number="118">
        <verse number="1">Rámidehket Hearrá, dasgo son lea buorre,/su árbmugasvuohta bistá agálaččat. </verse>
        <verse number="2">Celkos Israel:/Su árbmugasvuohta bistá agálaččat. </verse>
        <verse number="3">Celkos Arona nálli:/Su árbmugasvuohta bistá agálaččat. </verse>
        <verse number="4">Celkoset ipmilbalolaččat:/Su árbmugasvuohta bistá agálaččat. </verse>
        <verse number="5">Áŧestusas mun čurvon Hearrái,/son vástidii ja doalvvui mu jalgadassii. </verse>
        <verse number="6">Go Hearrá lea muinna, de mun in bala./Maidba dalle sáhtášedje olbmot dahkat munnje? </verse>
        <verse number="7">Go Hearrá lea muinna ja veahkeha mu,/de mun sáhtán badjelgeahččat vašálaččaidan. </verse>
        <verse number="8">Lea buoret dorvvastit Hearrái/go luohttit olbmuide. </verse>
        <verse number="9">Lea buoret dorvvastit Hearrái/go luohttit oaivámuččaide. </verse>
        <verse number="10">Buot álbmogat birastahtte mu,/muhto mun časken daid Hearrá nammii. </verse>
        <verse number="11">Sii čoagganedje mu birra juohke guovllus,/muhto mun časken daid Hearrá nammii. </verse>
        <verse number="12">Sii birastahtte mu dego mieđašeatnit,/muhto sii jádde dego dolla bastilislánjáin./Mun časken daid Hearrá nammii. </verse>
        <verse number="13">Sii norddastedje mu nu ahte mun masá gahččen,/muhto Hearrá bođii munnje veahkkin. </verse>
        <verse number="14">Hearrá lea mu fápmu ja máidnunlávlla,/son lea šaddan munnje bestojupmin. </verse>
        <verse number="15">Gullet, ávvu ja vuoitočuorvasat gullojit vanhurskásiid gođiin./Hearrá olgeš giehta dahká stuorra daguid, </verse>
        <verse number="16">Hearrá olgeš giehta čuoččáldahttá,/Hearrá olgeš giehta dahká stuorra daguid. </verse>
        <verse number="17">In mun jáme, muhto baicce ealán/ja almmuhan Hearrá daguid. </verse>
        <verse number="18">Garrasit lea Hearrá bagadan mu,/muhto son ii addán mu jápmima gihtii. </verse>
        <verse number="19">Rabastehket munnje vanhurskkisvuođa poarttaid!/Mun áiggun mannat sisa rámidit Hearrá. </verse>
        <verse number="20">Dá lea Hearrá poarta,/dan čađa mannet vanhurskásat sisa. </verse>
        <verse number="21">Mun giittán du go don vástidit munnje,/dasgo don šaddet munnje gáddjojupmin. </verse>
        <verse number="22">Dat geađgi man huksejeaddjit hilgo/lea šaddan čiehkageađgin. </verse>
        <verse number="23">Dát lea Hearrá iežas dahku,/dat lea ovddolaš min čalmmiide. </verse>
        <verse number="24">Dát lea dat beaivi man Hearrá lea dahkan,/ávvudehkot ja illudehkot! </verse>
        <verse number="25">Hearrá, beastte min!/Hearrá, divtte min lihkostuvvat! </verse>
        <verse number="26">Buressivdniduvvon lehkos son guhte boahtá Hearrá nammii./Mii buressivdnidit din Hearrá viesus. </verse>
        <verse number="27">Hearrá lea Ipmil, son attii midjiide čuovgasa./Mannet ávvufáru, oavssit gieđas,/gitta áltára čorvviid rádjái. </verse>
        <verse number="28">Don leat mu Ipmil, mun giittán du,/Ipmilan, mun alidan du. </verse>
        <verse number="29">Rámidehket Hearrá, dasgo son lea buorre,/su árbmugasvuohta bistá agálaččat. </verse>
      </chapter>
      <chapter number="119">
        <verse number="1">Ávdugasat sii geaid geaidnu lea láitemeahttun,/guđet vádjolit Hearrá lága mielde. </verse>
        <verse number="2">Ávdugasat sii guđet dollet su láhkabáhkkomiid/ja ohcet su oppa váimmusteaset, </verse>
        <verse number="3">sii guđet eai daga vearrivuođa,/muhto vádjolit su geainnuid mielde. </verse>
        <verse number="4">Don leat addán gohččumiiddát/vai olmmoš čuvošii daid dárkilit. </verse>
        <verse number="5">Vare mu lávkkit šattašedje nanusin,/nu ahte doahttalivččen du mearrádusaid. </verse>
        <verse number="6">Mun in heahppášuva/go doalan buot du báhkkomiid. </verse>
        <verse number="7">Mun giittán du duođalaš váimmus/go oahpan dovdat/du vanhurskkis duomuid. </verse>
        <verse number="8">Du mearrádusaid mun áiggun doahttalit,/ale goassege guođe mu. </verse>
        <verse number="9">Mo sáhttá nuorra olmmoš/doallat bálgás buhtisin?/Dan láhkái ahte son čuovvu du sáni. </verse>
        <verse number="10">Mun ozan du oppa váimmustan,/ale divtte mu čádjidit/du báhkkomiin eret. </verse>
        <verse number="11">Váibmosan mun vurken du sáni,/aman suddudit du vuostái. </verse>
        <verse number="12">Máidnojuvvon leage don, Hearrá./Oahpat munnje du mearrádusaid. </verse>
        <verse number="13">Baksamiiddánguin mun gulahan/buot duomuid mat bohtet du njálmmis. </verse>
        <verse number="14">Mun illudan go vádjolan du láhkabáhkkomiid mielde,/nugo olmmoš illuda riggodagas. </verse>
        <verse number="15">Mun guorahalan du gohččumiid/ja geahčadan du bálgáid. </verse>
        <verse number="16">Du mearrádusat leat mu hávskodat,/in mun vajáldahte du sániid. </verse>
        <verse number="17">Daga buori bálvaleaddjásat,/vai mun beasan eallit ja doallat du sániid. </verse>
        <verse number="18">Rabas mu čalmmiid, vai mun oainnán/du lága oavdduid. </verse>
        <verse number="19">Mun lean vieris eatnama alde,/ale čiega mus báhkkomiiddát. </verse>
        <verse number="20">Mu siellu vuoimmehuvvá álo/go mun ohcalan du duomuid. </verse>
        <verse number="21">Don leat ráŋgon čeavlás olbmuid, garuhuvvon lehkoset sii/guđet čádjidit du báhkkomiin eret. </verse>
        <verse number="22">Váldde hiddjádusa ja badjelgehččojumi mus eret,/dasgo mun doalan du láhkabáhkkomiid. </verse>
        <verse number="23">Vaikko oaivámuččat ráđđádallet mu vuostái,/de du bálvaleaddji guorahallá du mearrádusaid. </verse>
        <verse number="24">Du láhkabáhkkomat leat mu hávskodat,/dat leat mu ráđđeaddit. </verse>
        <verse number="25">Mun veallán vártnuheapmin muolddas./Bisut mu heakkas sánát mielde. </verse>
        <verse number="26">Mun muitalin dutnje bálgáidan,/ja don vástidit munnje./Oahpat munnje du mearrádusaid. </verse>
        <verse number="27">Divtte mu ipmirdit gohččumiiddát bálgá,/vai mun beasan guorahallat du oavdudaguid. </verse>
        <verse number="28">Bahččagit mun čierun morrašis,/čuoččáldahte mu sániidat mielde. </verse>
        <verse number="29">Doalat mu eret gielisvuođa geainnus/ja oahpat munnje lágat, leage árbmugas. </verse>
        <verse number="30">Duohtavuođa geainnu mun lean válljen,/du duomut mus leat álo mielas. </verse>
        <verse number="31">Mun doalan du láhkabáhkkomiid,/Hearrá, ale divtte mu heahppášuvvat. </verse>
        <verse number="32">Mun hálidan viehkat du báhkkomiid geainnu mielde,/dasgo don čoavddát mu váimmu balus eret. </verse>
        <verse number="33">Hearrá, oahpat munnje du mearrádusaid geainnu,/de mun čuovun dan gitta loahpa rádjái. </verse>
        <verse number="34">Atte munnje áddejumi, vai mun čuovun du lága/ja doalan dan oppa váimmustan. </verse>
        <verse number="35">Láide mu láhkabáhkkomiiddát bálgá mielde,/dasgo das lea mu illu. </verse>
        <verse number="36">Sojat mu váimmu du láhkabáhkkomiid beallái/alege vuoigatmeahttun vuoittu beallái. </verse>
        <verse number="37">Jorgal mu čalmmiid eret duššálašvuođas,/bisut mu heakkas du geainnu alde. </verse>
        <verse number="38">Duođaš sánát bálvaleaddjásat,/vai mun sáhtán dus ballat. </verse>
        <verse number="39">Váldde eret dan heahpada mas mun balan,/du mearrádusat leat buorit. </verse>
        <verse number="40">Geahča, mun áibbašan du gohččumiid,/bisut mu heakkas vanhurskkisvuođastat. </verse>
        <verse number="41">Hearrá, divtte du árbmugasvuođa ja bestojumi/šaddat mu oassin sánát mielde. </verse>
        <verse number="42">De mun beasan vástidit sidjiide geat hiddjidit mu,/dasgo mun dorvvastan du sátnái. </verse>
        <verse number="43">Ale váldde duohtavuođa sáni mu njálmmis eret,/dasgo mun vuorddán du duomuid. </verse>
        <verse number="44">Mun čuovun álohii du lága,/álo ja agálaččat. </verse>
        <verse number="45">Divtte mu vádjolit jalgadasain,/dasgo mun jearahalan du gohččumiid. </verse>
        <verse number="46">Mun sárdnidan gonagasaide du láhkabáhkkomiid,/inge mun heahppášuva. </verse>
        <verse number="47">Mu hávskodat lea du báhkkomiin,/maid mun ráhkistan. </verse>
        <verse number="48">Mun lokten gieđaidan du báhkkomiid guvlui, maid mun ráhkistan,/mun guorahalan du mearrádusaid. </verse>
        <verse number="49">Ane muittus sánát maid celket bálvaleaddjásat,/donhan leat addán munnje doaivaga. </verse>
        <verse number="50">Dát lea mu jeđđehus heađis,/ahte du sátni bisuha mu heakkas. </verse>
        <verse number="51">Čeavlás olbmot čađat hiddjidit mu,/muhto mun in gáidda du lágas eret. </verse>
        <verse number="52">Mun muittašan du dološ áiggi duomuid,/Hearrá, dalle mun gávnnan jeđđehusa. </verse>
        <verse number="53">Buolli moarri deavdá mu/ipmilmeahttumiid geažil guđet behttet du lága. </verse>
        <verse number="54">Du mearrádusat leat mu lávlagat/gos mun ain orožan. </verse>
        <verse number="55">Mun muittán du nama ihkku, Hearrá,/ja doalan du lága. </verse>
        <verse number="56">Dat lea munnje addojuvvon/ahte mun čuovun du gohččumiid. </verse>
        <verse number="57">Hearrá lea mu oassi,/mun lohpidan čuovvut du sániid. </verse>
        <verse number="58">Mun ánuhan du oppa váimmustan:/Leage munnje árbmugas sánát mielde. </verse>
        <verse number="59">Mun lean guorahallan iežan vádjolusa/ja jorgalan julggiidan du láhkabáhkkomiidda. </verse>
        <verse number="60">Mun in ájahala,/muhto doaman čuovvut du báhkkomiid. </verse>
        <verse number="61">Ipmilmeahttumiid gielat giessasit mu birra,/muhto mun in vajáldahte du lága. </verse>
        <verse number="62">Idjaguovdil mun lihkan rámidit du/du vuoigatlaš duomuid dihtii. </verse>
        <verse number="63">Mun lean buohkaid ustit guđet ballet dus/ja čuvvot du gohččumiid. </verse>
        <verse number="64">Eanan lea dievva du árbmugasvuođa, Hearrá,/oahpat munnje du mearrádusaid. </verse>
        <verse number="65">Don leat dahkan buori bálvaleaddjásat, Hearrá,/sánát mielde. </verse>
        <verse number="66">Atte munnje ipmárdusa ja buori dáiddu,/dasgo mun oskkun du báhkkomiidda. </verse>
        <verse number="67">Ovdal go mun vuoliduvvojin, de čádjádallen,/muhto dál mun čuovun du sáni. </verse>
        <verse number="68">Don leat buorre ja dagat buriid,/oahpat munnje du mearrádusaid. </verse>
        <verse number="69">Čeavlás olbmot leat čohkken giellásiid mu vuostái,/muhto mun doalan du gohččumiid oppa váimmustan. </verse>
        <verse number="70">Sin váibmu lea dego buoidebihttá,/muhto du láhka lea mu hávskodat. </verse>
        <verse number="71">Munnje lei buorre go mun vuoliduvvojin,/vai mun bessen oahppat du mearrádusaid. </verse>
        <verse number="72">Láhka mii boahtá du njálmmis,/lea munnje buoret go golli ja silbba eatnatvuohta. </verse>
        <verse number="73">Du gieđat leat sivdnidan ja ráhkadan mu,/atte munnje áddejumi oahppat du báhkkomiid. </verse>
        <verse number="74">Sii guđet ballet dus oidnet mu ja illudit,/dasgo mun vuorddán du sáni. </verse>
        <verse number="75">Hearrá, mun dieđán ahte du duomut leat vuoigatlaččat,/oskkáldasvuođas don vuolidat mu. </verse>
        <verse number="76">Divtte du buorrevuođa leat munnje jeđđehussan,/sánát mielde maid celket bálvaleaddjásat. </verse>
        <verse number="77">Vare mun oččošin du árbmugasvuođa vai beasan eallit,/dasgo du láhka lea mu hávskodat. </verse>
        <verse number="78">Divtte čeavlás olbmuid heahppášuvvat, dasgo sii gielistit mu ala,/muhto mun guorahalan du gohččumiid. </verse>
        <verse number="79">Jorgalehkoset ipmilbalolaččat mu lusa,/sii guđet dovdet du láhkabáhkkomiid. </verse>
        <verse number="80">Divtte mu váimmu čuovvut ollásit du mearrádusaid,/aman heahppášuvvat. </verse>
        <verse number="81">Mu siellu áibbaša du bestojumi,/mun vuorddán du sáni. </verse>
        <verse number="82">Mu čalmmit áibbašit du sáni,/ja de jearan: Goas don jeđđet mu? </verse>
        <verse number="83">Dasgo mun lean dego náhkkeseahkka suovas,/muhto du mearrádusaid mun in vajáldahte. </verse>
        <verse number="84">Man ollu leat du bálvaleaddji beaivvit?/Goas don dubmet sin guđet doarrádallet mu? </verse>
        <verse number="85">Čeavlás olbmot goivot munnje bivdorokkiid,/eai sii doala du lága. </verse>
        <verse number="86">Buot du báhkkomat leat duođat./Veahket mu, sii doarrádallet mu giellásiiguin. </verse>
        <verse number="87">Sii leat measta duššadan mu,/muhto mun in beahte du gohččumiid. </verse>
        <verse number="88">Don guhte leat oskkáldas, bisut mu heakkas,/de mun čuovun daid láhkabáhkkomiid maid don leat addán. </verse>
        <verse number="89">Agálaš áigái, Hearrá, bissu du sátni/nanusin almmis. </verse>
        <verse number="90">Du oskkáldasvuohta bistá sogas sohkii,/don leat vuođđudan eatnama, ja dat bissu. </verse>
        <verse number="91">Du mearrádusaid mielde dat bissu ain,/buot sivdnádusat leat du bálvaleaddjit. </verse>
        <verse number="92">Jos du láhka ii livčče leamaš mu hávskodat,/de livččen duššan vártnuhisvuođastan. </verse>
        <verse number="93">In goassege vajáldahte du gohččumiid,/dasgo daid bokte don bisuhat mu heakkas. </verse>
        <verse number="94">Mun gulan dutnje, beastte mu,/mun ozan du gohččumiid. </verse>
        <verse number="95">Ipmilmeahttumat vuđgŋet mu vai besset goddit mu,/muhto du láhkabáhkkomat leat álo mu čalmmiid ovddas. </verse>
        <verse number="96">Mun lean oaidnán ahte velá ollislaš áššisge lea loahppa,/muhto du báhkkomiin ii leat rádji. </verse>
        <verse number="97">Vuoi, man ráhkisin mun anán du lága,/mun guorahalan dan geažos beaivvi. </verse>
        <verse number="98">Du báhkkomat leat álo mu luhtte,/dat dahket mu viisáseabbon go mu vašálaččaid. </verse>
        <verse number="99">Mun lean šaddan dáiddolaččabun go buot mu oahpaheaddjit,/dasgo mun guorahalan du láhkabáhkkomiid. </verse>
        <verse number="100">Mun ipmirdan eanet go vuorrasat,/dasgo mun čuovun du gohččumiid. </verse>
        <verse number="101">Mun in goassege lávke bahá bálgáide,/vai mun beasašin čuovvut du sáni. </verse>
        <verse number="102">Mun in gáidda du lágain eret,/dasgo don leat oahpahan mu. </verse>
        <verse number="103">Vuoi, man njálgát du sánit leat guopmái,/njálgáseappot go honnet mu njálbmái. </verse>
        <verse number="104">Du gohččumiin mun oaččun jierpmi,/danne mun vašuhan buot gielisvuođa bálgáid. </verse>
        <verse number="105">Du sátni lea lámpá mu juolgái/ja čuovggas mu bálgái. </verse>
        <verse number="106">Mun lean vurdnon, ja dan lean doallan,/ahte áiggun čuovvut du vuoigatlaš duomuid. </verse>
        <verse number="107">Mun lean sakka vuolás sojahuvvon, Hearrá,/bisut mu heakkas sánát mielde. </verse>
        <verse number="108">Váldde vuostái mu lávlunoaffara, Hearrá,/ja oahpat munnje duomuidat! </verse>
        <verse number="109">Álo mun lean heakkaváras,/muhto mun in vajáldahte du lága. </verse>
        <verse number="110">Ipmilmeahttumat čatnet gielaid mu ovdii,/muhto mun in čádjit du gohččumiin eret. </verse>
        <verse number="111">Du láhkabáhkkomat leat mu opmodat agálašvuhtii,/dat leat mu váimmu illu. </verse>
        <verse number="112">Mun lean sojahan váibmon čuovvut du mearrádusaid agálaččat,/gitta loahpa rádjái. </verse>
        <verse number="113">Mun vašuhan guovttemielat olbmuid,/muhto du lága mun ráhkistan. </verse>
        <verse number="114">Don leat mu galba ja suodji,/mun vuorddán du sáni. </verse>
        <verse number="115">Gáidet mus eret, dii bahádahkkit./Mun dáhtun doallat Ipmilan báhkkomiid. </verse>
        <verse number="116">Doarjal mu sánát mielde,/vai mun beasan eallit./Ale suova mu doaivvu šaddat heahpadin. </verse>
        <verse number="117">Doarjjo mu, vai mun bestojuvvošin/ja bisuhivččen álo du lágaid mielas. </verse>
        <verse number="118">Don hilggut buohkaid/guđet čádjádallet eret du mearrádusain,/dasgo sin behtolašvuohta lea duššás. </verse>
        <verse number="119">Don hilggut buot eatnama ipmilmeahttumiid dego skártta,/danne mun ráhkistan du láhkabáhkkomiid. </verse>
        <verse number="120">Mu rumaš soaigá danne go mun balan dus,/mun balan du duomuin. </verse>
        <verse number="121">Mun lean dahkan vuoigatvuođa ja vanhurskkisvuođa,/ale atte mu sordiidan háldui. </verse>
        <verse number="122">Atte sánát dáhkádussan ahte munnje geavvá bures,/ale divtte čeavlás olbmuid soardit mu. </verse>
        <verse number="123">Mu čalmmit áibbašit oaidnit du bestojumi/ja du vanhurskkis sáni. </verse>
        <verse number="124">Čájet oskkáldasvuođa bálvaleaddjásat/ja oahpat munnje du mearrádusaid. </verse>
        <verse number="125">Mun lean du bálvaleaddji, atte munnje áddejumi/vai mun dovddašin du láhkabáhkkomiid. </verse>
        <verse number="126">Hearrá, dál lea áigi bargagoahtit,/dasgo sii leat rihkkon du lága. </verse>
        <verse number="127">Mun ráhkistan du báhkkomiid/eanet go golli, fiidnámus golli. </verse>
        <verse number="128">Danne mun doahttalan buot du gohččumiid,/mun vašuhan buot gielisvuođa bálgáid. </verse>
        <verse number="129">Ovddolaččat leat du láhkabáhkkomat,/danne mun vurken daid. </verse>
        <verse number="130">Du sánit addet čuovgasa go dat rahpasit,/dat dahket ovttageardásaččaid jierpmálažžan. </verse>
        <verse number="131">Mun raban njálmmi ja sáđan,/dasgo mun áibbašan du báhkkomiid. </verse>
        <verse number="132">Jorgal mu beallái ja leage munnje árbmugas,/nugo don dagat sidjiide geat ráhkistit du nama. </verse>
        <verse number="133">Nanosmahte mu lávkkiid sánát bokte,/ale divtte makkárge vearrivuođa ráđđet mu. </verse>
        <verse number="134">Čoavdde mu eret olbmuid veahkaválddis,/de mun čuovun du gohččumiid. </verse>
        <verse number="135">Divtte muođuidat čuovgat bálvaleaddjásat,/ja oahpat munnje du mearrádusaid. </verse>
        <verse number="136">Gatnjalat golget mu čalmmiin/danne go olbmot eai doala du lága. </verse>
        <verse number="137">Don leat vanhurskkis, Hearrá,/ja du duomut leat vuoigatlaččat. </verse>
        <verse number="138">Don attát láhkabáhkkomiiddát vuoigatlašvuođas/ja stuorra oskkáldasvuođas. </verse>
        <verse number="139">Buolli áŋgirvuohta loaktá mu,/danne go mu vašálaččat leat vajáldahttán du sániid. </verse>
        <verse number="140">Du sátni lea čilgejuvvon ja buhtis,/du bálvaleaddji ráhkista dan. </verse>
        <verse number="141">Mun lean headju ja badjelgehččojuvvon,/muhto mun in vajáldahte du gohččumiid. </verse>
        <verse number="142">Du vanhurskkisvuohta lea agálaš vanhurskkisvuohta,/ja du láhka lea duohtavuohta. </verse>
        <verse number="143">Heahti ja áŧestus leat deaividan mu,/muhto du báhkkomat leat mu hávskodat. </verse>
        <verse number="144">Du láhkabáhkkomat leat álo vuoigatlaččat./Atte munnje áddejumi, vai mun ealášin. </verse>
        <verse number="145">Mun čuorvvun oppa váimmustan, Hearrá./Vástit munnje, de mun čuovun du mearrádusaid. </verse>
        <verse number="146">Mun čuorvvun du. Beastte mu,/de mun doalan du láhkabáhkkomiid. </verse>
        <verse number="147">Ovdal iđedisgukso mun čuorvvun veahki/ja vuorddán du sániid. </verse>
        <verse number="148">Go idja boahtá, de mun gozán/ja guorahalan du sáni. </verse>
        <verse number="149">Hearrá, don guhte leat oskkáldas, gula mu čuorvasa,/bisut mu heakkas duomuidat mielde. </verse>
        <verse number="150">Sii guđet heahpatmeahttumit doarrádallet mu, lahkanit,/sii leat guhkkin eret du lágas. </verse>
        <verse number="151">Muhto don leat lahka, Hearrá,/ja buot du báhkkomat leat duohtavuohta. </verse>
        <verse number="152">Mun lean guhká juo oaidnán du láhkabáhkkomiin/ahte don leat ásahan daid agálaš áigái. </verse>
        <verse number="153">Geahča mu heađi ja gájo mu,/dasgo mun in leat vajáldahttán du lága. </verse>
        <verse number="154">Jođit mu ášši ja lonis mu,/bisut mu heakkas sánát mielde. </verse>
        <verse number="155">Ipmilmeahttumat leat guhkkin eret bestojumis,/dasgo sii eai oza du lágaid. </verse>
        <verse number="156">Du váibmoláđisvuohta lea stuoris, Hearrá,/bisut mu heakkas duomuidat mielde. </verse>
        <verse number="157">Eatnagat doarrádallet mu ja čužžot mu vuostái,/muhto mun in gáidda du láhkabáhkkomiin eret. </verse>
        <verse number="158">Mun geahčan fasttášemiin oskkáldasmeahttumiidda,/guđet eai guldal du sáni. </verse>
        <verse number="159">Geahča mo mun ráhkistan du gohččumiid,/Hearrá, bisut mu heakkas du oskkáldasvuođa mielde. </verse>
        <verse number="160">Du sániid submi lea duohtavuohta,/du vuoigatlaš duomut bistet agálaččat. </verse>
        <verse number="161">Oaivámuččat doarrádallet mu siva haga,/muhto mu váibmu ballá aivve du sániin. </verse>
        <verse number="162">Mun illudan du sáni dihtii,/dego dakkár gii vuoitá stuorra sállaša. </verse>
        <verse number="163">Mun vašuhan ja fasttášan giellása,/muhto mun ráhkistan du lága. </verse>
        <verse number="164">Čieža geardde beaivvis mun rámidan du/du vanhurskkis duomuid dihtii. </verse>
        <verse number="165">Sis guđet ráhkistit du lága lea ráfi ja lihkku,/ii mihkkege jorralahte sin. </verse>
        <verse number="166">Mun dorvvastan du bestojupmái, Hearrá,/mun doalan du báhkkomiid. </verse>
        <verse number="167">Mun doalan du láhkabáhkkomiid,/ja ráhkistan daid sakka. </verse>
        <verse number="168">Mun doalan du báhkkomiid ja rávvagiid,/don dovddat buot mu geainnuid. </verse>
        <verse number="169">Bohtos mu váidalančuorvvas du ovdii, Hearrá,/máhttát mu sánát mielde. </verse>
        <verse number="170">Bohtos mu njuoras rohkos du ovdii,/gájo mu sánát mielde. </verse>
        <verse number="171">Bohtos mu baksamiin máidnunlávlla,/dasgo don oahpahat munnje du mearrádusaid. </verse>
        <verse number="172">Mu njuovčča rámida du sáni,/dasgo buot du báhkkomat leat vuoigatlaččat. </verse>
        <verse number="173">Atte du gieđa leat mu veahkkin,/dasgo mun lean válljen du gohččumiid. </verse>
        <verse number="174">Mun áibbašan du bestojumi, Hearrá,/du láhka lea mu hávskodat. </verse>
        <verse number="175">Divtte mu eallit, vai mun sáhtášin rámidit du,/lehkoset du duomut mu veahkki. </verse>
        <verse number="176">Mun lean čádjidan dego láhppon sávza./Oza bálvaleaddját,/dasgo mun in leat vajáldahttán du báhkkomiid. </verse>
      </chapter>
      <chapter number="120">
        <verse number="1">Bassivádjoluslávlla. [6] Hearrá mun čurvon heađistan,/ja son vástidii munnje. </verse>
        <verse number="2">Hearrá, beastte mu gielis baksamiin/ja behtolaš njuokčamiin. </verse>
        <verse number="3">Vare son ráŋggáštivččii du ain ođđasis ja ođđasis,/don behtolaš njuovčča, </verse>
        <verse number="4">soahteolbmá bastilis njuolaiguin/ja gyvelmiestaga buolli hilaiguin. </verse>
        <verse number="5">Vuoi mu, guhte ferten orrut Mešekis/ja ássat Kedara gođiid gaskkas. </verse>
        <verse number="6">Menddo guhká mun lean orron/dakkár olbmuid gaskkas guđet vašuhit ráfi. </verse>
        <verse number="7">Mun dáhtun ráfi, muhto jos jietnadange,/de sii leat gárvásat soahtái. </verse>
      </chapter>
      <chapter number="121">
        <verse number="1">Bassivádjoluslávlla. [6] Mun bajidan čalmmiidan váriid guvlui:/Gos boahtá munnje veahkki? </verse>
        <verse number="2">Mu veahkki boahtá Hearrás,/almmi ja eatnama sivdnideaddjis. </verse>
        <verse number="3">Ii son divtte du juolggi suoibut,/du goziheaddji ii oađestuva. </verse>
        <verse number="4">Ii son oađestuva iige nohka,/son guhte lea Israela goziheaddji. </verse>
        <verse number="5">Hearrá lea du goziheaddji,/Hearrá lea du suoivvan du olgeš gieđa bealde. </verse>
        <verse number="6">Beaivváš ii vahágahte du beaivet/iige mánnu ihkku. </verse>
        <verse number="7">Hearrá várjala du buot bahás,/son várjala du heakka. </verse>
        <verse number="8">Hearrá várjala du vuolgima ja du boahtima/dálážis gitta agálaš áigái. </verse>
      </chapter>
      <chapter number="122">
        <verse number="1">Dávveda bassivádjoluslávlla. [6] Mun illudin go sii dadje munnje:/Mannot Hearrá vissui. </verse>
        <verse number="2">Mii čuožžut du poarttain, Jerusalem. </verse>
        <verse number="3">Jerusalem, don bures huksejuvvon gávpot,/gos viesut leat čoahkkálagaid. </verse>
        <verse number="4">Dohko čearddat mannet bajás,/Hearrá čearddat./Israelis lea láhka/ahte doppe sii galget rámidit Hearrá nama. </verse>
        <verse number="5">Doppe leat duopmárstuolut,/Dávveda viesu stuolut. </verse>
        <verse number="6">Rohkadallet ráfi Jerusalemii./Elloset oadjebasat sii guđet ráhkistit du. </verse>
        <verse number="7">Lehkos ráfi du muvrraid siste,/oadjebasvuohta du ladniin. </verse>
        <verse number="8">Vieljaidan ja ustibiiddán dihtii/mun cealkkán: Ráfi lehkos dutnje! </verse>
        <verse number="9">Hearrá, Ipmileamet, tempela dihtii/bivddán du ávkki. </verse>
      </chapter>
      <chapter number="123">
        <verse number="1">Bassivádjoluslávlla. [6] Mun bajidan čalmmiidan du beallái/guhte ásat almmis. </verse>
        <verse number="2">Dego šláva čalmmit gehččet isida gihtii,/dego šlávvanissona čalmmit gehččet dálueamida gihtii,/nu mii geahččat Hearrái, Ipmilasamet,/dassážii go son árpmiha min. </verse>
        <verse number="3">Leage midjiide árbmugas, Hearrá, leage midjiide árbmugas./Dasgo mii leat dolkan bilkkus. </verse>
        <verse number="4">Mii leat dolkan čeavlás olbmuid bilkádusas,/ja badjelgeahččalasaid fuonášeamis. </verse>
      </chapter>
      <chapter number="124">
        <verse number="1">Dávveda bassivádjoluslávlla. [6] Jos Hearrá ii livčče leamaš minguin/- nu celkos Israel - </verse>
        <verse number="2">jos Hearrá ii livčče leamaš minguin go olbmot čuožžiledje min vuostái, </verse>
        <verse number="3">dalle sii livčče njielastan min eallinaga/go sin moarri buollái min vuostái, </verse>
        <verse number="4">dalle livččii čáhci dolvon min/ja dulvi gokčan min, </verse>
        <verse number="5">dalle livčče boršu čázit jávkadan min. </verse>
        <verse number="6">Máidnojuvvon lehkos Hearrá,/guhte ii addán min sin bániid stajádussan. </verse>
        <verse number="7">Mii leat beassan báhtui dego loddi bivdi gielas./Giella boatkanii,/ja mii beasaimet luovus. </verse>
        <verse number="8">Min veahkki lea Hearrá,/almmi ja eatnama sivdnideaddji. </verse>
      </chapter>
      <chapter number="125">
        <verse number="1">Bassivádjoluslávlla. [6] Sii guđet dorvvastit Hearrái leat dego Sionvárri,/dat ii lihkas, muhto bissu agálaččat. </verse>
        <verse number="2">Nugo várit birastahttet Jerusalema,/nu birastahttá Hearrá álbmogis/dálážis gitta agálaš áigái. </verse>
        <verse number="3">Ipmilmeahttumiid ráđđensoabbi ii oaččo orrut vanhurskásiid eatnamis,/amas oktage vanhurskkis geiget gieđas dahkat veriid. </verse>
        <verse number="4">Hearrá, daga buori buriide olbmuide,/sidjiide geain lea vuoigatlaš váibmu. </verse>
        <verse number="5">Muhto Hearrá doalvu eret sin guđet vádjolišgohtet moalkás bálgáid mielde,/oktan singuin guđet dahket vearrivuođa./Ráfi lehkos Israelii! </verse>
      </chapter>
      <chapter number="126">
        <verse number="1">Bassivádjoluslávlla. [6] Go Hearrá jorgalii Siona oasi,/de mii leimmet dego niegadeaddjit. </verse>
        <verse number="2">Dalle min njálbmi lei dievva boagusteamis,/min njuovčča ávvučuorvasis./Dalle dadje álbmogiid gaskkas:/Stuorra daguid lea Hearrá dahkan dáidda. </verse>
        <verse number="3">Duođaid, stuorra daguid lea Hearrá dahkan midjiide,/ja mii šattaimet illui. </verse>
        <verse number="4">Jorgal min oasi, Hearrá,/dego Negeva jogažiid. </verse>
        <verse number="5">Sii guđet gilvet čierrumiin/láddjejit ávvučuorvasiiguin. </verse>
        <verse number="6">Čieru sii mannet gilvit gortniset,/ávvudemiin sii máhccet gordnegihput salas. </verse>
      </chapter>
      <chapter number="127">
        <verse number="1">Salomo bassivádjoluslávlla. [6] Jos Hearrá ii hukse viesu,/de huksejeaddjit barget duššás./Jos Hearrá ii gáhtte gávpoga,/de goziheaddji gohcá duššás. </verse>
        <verse number="2">Duššás dii lihkkabehtet árrat/ja maŋŋit borrabehtet dan láibbi/man dihtii lehpet rahčan./Son addá dan ustibiiddásis velá go sii leat oađđimin. </verse>
        <verse number="3">Mánát leat Hearrá attáldagat,/heakkašaddu lea bálká. </verse>
        <verse number="4">Dego njuolat veagalačča gieđas/leat bártnit maid olmmoš oažžu nuorran. </verse>
        <verse number="5">Ávdugas dat olmmái gean njuollaskuohppu lea daid dievva./Sii eai dárbbaš heahpanit go sárdnot vašálaččaideasetguin dikkis. </verse>
      </chapter>
      <chapter number="128">
        <verse number="1">Bassivádjoluslávlla. [6] Ávdugas son guhte ballá Hearrás,/guhte vádjola su geainnuid mielde. </verse>
        <verse number="2">Don beasat návddašit gieđaidat barggu šattuid./Ávdugas leat don, dutnje geavvá bures. </verse>
        <verse number="3">Dego šattolaš viidnemuorra lea du áhkká/du viesu siskkit gámmáris,/dego oliivašattut/leat du bártnit beavddát birra. </verse>
        <verse number="4">Nu buressivdniduvvo/dat olmmái guhte ballá Hearrás. </verse>
        <verse number="5">Hearrá buressivdnidehkos du Sionis,/vai don oainnášit Jerusalema lihku buot eallinbeivviidat, </verse>
        <verse number="6">ja oainnášit mánáidat mánáid./Ráfi lehkos Israelii! </verse>
      </chapter>
      <chapter number="129">
        <verse number="1">Bassivádjoluslávlla. [6] Sii leat fallehan mu sakka mu nuorravuođa rájes/- nu celkos Israel - </verse>
        <verse number="2">sii leat fallehan mu sakka mu nuorravuođa rájes,/muhto eai leat vuoitán mu. </verse>
        <verse number="3">Sii leat jorgon mu sealggi/ja dahkan jorgunluottaideaset guhkkin. </verse>
        <verse number="4">Muhto Hearrá lea vanhurskkis,/son lea čuohppan ipmilmeahttumiid báttiid. </verse>
        <verse number="5">Heahpanehkoset ja gáidoset ruoktot/buohkat guđet vašuhit Siona. </verse>
        <verse number="6">Lehkoset sii dego suoinnit dáhki alde,/mat goldnet ovdal go oppa bohciiditge. </verse>
        <verse number="7">Dat gii čuohppá daid, ii oaččo dievva čorpma,/dat guhte čohkke ii oaččo dievva sala. </verse>
        <verse number="8">Ii oktage guhte vázzá meattá daja: Hearrá buressivdnidehkos din./Mii buressivdnidit din Hearrá nammii. </verse>
      </chapter>
      <chapter number="130">
        <verse number="1">Bassivádjoluslávlla. [6] Čiekŋalasas mun čuorvvun du, Hearrá. </verse>
        <verse number="2">Hearrá, gula mu jiena./Jorgal bealját mu guvlui/ja guldal mu njuoras rohkosiid. </verse>
        <verse number="3">Jos don vurket suttuid,/Hearrá, gii dalle ceavzá? </verse>
        <verse number="4">Muhto dus lea ándagassii addojupmi,/dan dihtii mii ballat dus. </verse>
        <verse number="5">Mun vuorddán Hearrá, mu siellu vuordá,/mun vuorddán su sáni. </verse>
        <verse number="6">Mu siellu vuordá Hearrá/eambbo go goziheaddjit iđida, goziheaddjit iđida. </verse>
        <verse number="7">Israel, vuordde Hearrá, dasgo Hearrá lea árbmugas,/sus lea fápmu lonistit. </verse>
        <verse number="8">Son lonista Israela/buot suttuin. </verse>
      </chapter>
      <chapter number="131">
        <verse number="1">Dávveda bassivádjoluslávlla. [6] Hearrá, mu váibmu ii čevllohala,/eaige mu čalmmit goarggástala,/mun in háhpohala dakkáriid mat leat munnje ilá stuorrát ja ovddolaččat. </verse>
        <verse number="2">In, mun lean jaskkodahttán/ja ráfáidahttán sillon,/dego mánná eatnis askkis,/nu lea mu siellu. </verse>
        <verse number="3">Israel, vuordde Hearrá,/dálážis gitta agálaš áigái. </verse>
      </chapter>
      <chapter number="132">
        <verse number="1">Bassivádjoluslávlla. [6] Hearrá, muitte Dávveda,/muitte buot su váivvi. </verse>
        <verse number="2">Son vuortnui Hearrái váli,/attii Jáhkoba Veagalažžii dán lohpádusa: </verse>
        <verse number="3">«Mun in mana vissosan/inge veallán seaŋgasan, </verse>
        <verse number="4">mun in suova čalmmiidasan nahkáriid/inge divtte luomaidan vuoiŋŋastit, </verse>
        <verse number="5">ovdal go lean gávdnan Hearrái báikki,/goađi Jáhkoba Veagalažžii.» </verse>
        <verse number="6">Mii gulaimet dan Efratas,/Jaara eatnamis mii gávnnaimet árkka. </verse>
        <verse number="7">Vulgot su goahtái,/gopmirdehkot su juolgevuloža ovdii. </verse>
        <verse number="8">Hearrá, čuožžil, ja boađe vuoiŋŋastansadjásat,/don ja du fámu árka. </verse>
        <verse number="9">Gárvodehkoset du báhpat vanhurskkisvuođa,/ja ávvudehkoset du oskkáldasat. </verse>
        <verse number="10">Bálvaleaddját Dávveda dihtii,/ale hilggo du vuidojuvvon gonagasa. </verse>
        <verse number="11">Hearrá lea vurdnon Dávvedii váli,/luohtehahtti sáni mas son ii gáidda:/«Du maŋisbohttiid mun bijan du truvdnui. </verse>
        <verse number="12">Jos du bártnit dollet mu lihtu ja dan lága man mun oahpahan sidjiide,/de sin bártnitge ožžot álo čohkkát du truvnnus.» </verse>
        <verse number="13">Dasgo Hearrá lea válljen Siona,/dan son dáhttu alccesis orrunsadjin: </verse>
        <verse number="14">«Dát lea mu vuoiŋŋastansadji agálaš áigái,/dás mun áiggun orrut, dan mun dáhtun. </verse>
        <verse number="15">Siona mun buressivdnidan valljugasat borramušain,/ja váivvášiid mun gallehan láibbiin. </verse>
        <verse number="16">Dan báhpaide gárvvohan bestojumi,/dan ipmilbalolaččat čurvot ávuin. </verse>
        <verse number="17">Doppe mun divttán Dávveda náli ráđđet,/gárvvistan lámppá vuidojuvvon gonagassasan. </verse>
        <verse number="18">Su vašálaččaide mun gárvvohan heahpada,/muhto su oaivvis báitá kruvdnu.» </verse>
      </chapter>
      <chapter number="133">
        <verse number="1">Dávveda bassivádjoluslávlla. [6] Man buorre ja hávski lea/go vieljažat leat ovttas. </verse>
        <verse number="2">Dat lea dego divrras olju golggašii oaivvis vuolás skávžžáide,/Arona skávžžáide/mat ollet čeabetravdda badjel. </verse>
        <verse number="3">Dat lea nugo Hermona suoldni/go dat gahččá Sionvárrái./Dasgo doppe Hearrá addá buressivdnádusa,/eallima gitta agálaš áigái. </verse>
      </chapter>
      <chapter number="134">
        <verse number="1">Bassivádjoluslávlla. [6] Máidnot Hearrá,/buot Hearrá bálvaleaddjit,/dii guđet ijaid čuožžubehtet Hearrá viesus. </verse>
        <verse number="2">Bajidehket gieđaid bassi báikki guvlui/ja máidnot Hearrá. </verse>
        <verse number="3">Hearrá buressivdnidivččii du Sionis,/son guhte dagai almmi ja eatnama. </verse>
      </chapter>
      <chapter number="135">
        <verse number="1">Halleluja! Máidnot Hearrá nama,/máidnot su, Hearrá bálvaleaddjit, </verse>
        <verse number="2">dii guđet čuožžubehtet Hearrá tempelis,/min Ipmila viesu ovdašiljuin. </verse>
        <verse number="3">Máidnot Hearrá, dasgo son lea buorre,/máidnot su nama, dasgo dat lea hávski. </verse>
        <verse number="4">Hearrá lea válljen alccesis Jáhkoba,/son lea dahkan Israela opmodahkanis. </verse>
        <verse number="5">Mun dieđán ahte Hearrá lea stuoris,/min Hearrá lea stuorit go buot ipmilat. </verse>
        <verse number="6">Buot maid Hearrá dáhttu, son dahká/almmis ja eatnama alde,/ábiin ja buot stuorra čiekŋalasain. </verse>
        <verse number="7">Son diktá balvvaid badjánit eatnama ravddas,/son dahká álddagasaid ja diktá arvvi gahččat,/son vuolggaha biekka dan rádjosis. </verse>
        <verse number="8">Son časkkii vuosttašriegádeddjiid Egyptas,/sihke olbmuid ja omiid. </verse>
        <verse number="9">Gasku Egypta son vuolggahii mearkkaid ja oavdduid/farao ja buot su bálvaleddjiid vuostái. </verse>
        <verse number="10">Son časkkii ollu álbmogiid/ja gottii fámolaš gonagasaid: </verse>
        <verse number="11">amorlaččaid gonagasa Sihona,/Bašana gonagasa Oga/ja buot Kanaana gonagasriikkaid. </verse>
        <verse number="12">Son attii sin eatnamiid opmodahkan,/opmodahkan álbmogasas Israelii. </verse>
        <verse number="13">Hearrá, du namma bissu agálaččat,/du muitu buolvvas bulvii. </verse>
        <verse number="14">Dasgo Hearrá dahká rievtti álbmogasas,/son árpmiha bálvaleddjiidis. </verse>
        <verse number="15">Álbmogiid ipmilgovvádusat leat silba ja golli,/olbmo gieđaid duodji. </verse>
        <verse number="16">Dain lea njálbmi, muhto eai dat sártno,/dain leat čalmmit, muhto eai dat oainne. </verse>
        <verse number="17">Dain leat bealjit, muhto eai gula,/iige daid njálmmis leat mihkkege vuoiŋŋanasaid. </verse>
        <verse number="18">Daid láhkásažžan šaddet siige guđet leat ráhkadan daid,/ja buohkat guđet daidda dorvvastit. </verse>
        <verse number="19">Israela viessu, máidnot Hearrá,/Arona viessu, máidnot Hearrá! </verse>
        <verse number="20">Levi viessu, máidnot Hearrá,/ipmilbalolaččat, máidnot Hearrá! </verse>
        <verse number="21">Máidnojuvvon lehkos Hearrá Sionis,/son guhte ássá Jerusalemis. Halleluja! </verse>
      </chapter>
      <chapter number="136">
        <verse number="1">Máidnot Hearrá, dasgo son lea buorre,/su árbmugasvuohta bistá agálaččat. </verse>
        <verse number="2">Máidnot ipmiliid Ipmila,/su árbmugasvuohta bistá agálaččat. </verse>
        <verse number="3">Máidnot hearráid Hearrá,/su árbmugasvuohta bistá agálaččat. </verse>
        <verse number="4">Son okto dahká stuorra oavdudaguid,/su árbmugasvuohta bistá agálaččat. </verse>
        <verse number="5">Son dagai almmi viissisvuođain,/su árbmugasvuohta bistá agálaččat. </verse>
        <verse number="6">Son lebbii eatnama čáziid ala,/su árbmugasvuohta bistá agálaččat. </verse>
        <verse number="7">Son dagai stuorra čuovggaid,/su árbmugasvuohta bistá agálaččat, </verse>
        <verse number="8">beaivváža ráđđet beaivvi,/su árbmugasvuohta bistá agálaččat, </verse>
        <verse number="9">mánu ja násttiid ráđđet ija,/su árbmugasvuohta bistá agálaččat. </verse>
        <verse number="10">Son časkkii Egypta, gottii vuosttašriegádeddjiid,/su árbmugasvuohta bistá agálaččat, </verse>
        <verse number="11">ja doalvvui Israela eret sin luhtte,/su árbmugasvuohta bistá agálaččat, </verse>
        <verse number="12">gievrras gieđain, geigejuvvon gieđain,/su árbmugasvuohta bistá agálaččat. </verse>
        <verse number="13">Son luddii Rávrameara guovtti sadjái,/su árbmugasvuohta bistá agálaččat, </verse>
        <verse number="14">doalvvui Israela čáziid gaskka,/su árbmugasvuohta bistá agálaččat, </verse>
        <verse number="15">ja ájii farao ja su soahteveaga Rávramerrii,/su árbmugasvuohta bistá agálaččat. </verse>
        <verse number="16">Son doalvvui álbmogis meahci čađa,/su árbmugasvuohta bistá agálaččat. </verse>
        <verse number="17">Son časkkii stuorra gonagasaid,/su árbmugasvuohta bistá agálaččat, </verse>
        <verse number="18">gottii fámolaš gonagasaid,/su árbmugasvuohta bistá agálaččat, </verse>
        <verse number="19">amorlaččaid gonagasa Sihona,/su árbmugasvuohta bistá agálaččat, </verse>
        <verse number="20">ja Bašana gonagasa Oga,/su árbmugasvuohta bistá agálaččat. </verse>
        <verse number="21">Son attii sin eatnama opmodahkan,/su árbmugasvuohta bistá agálaččat, </verse>
        <verse number="22">árbin Israelii, bálvaleaddjásis,/su árbmugasvuohta bistá agálaččat. </verse>
        <verse number="23">Son muittii min go leimmet vuoliduvvon,/su árbmugasvuohta bistá agálaččat, </verse>
        <verse number="24">ja rohttii min eret min vašálaččaid hálddus,/su árbmugasvuohta bistá agálaččat. </verse>
        <verse number="25">Son addá biepmu buot heakkalaččaide,/su árbmugasvuohta bistá agálaččat. </verse>
        <verse number="26">Máidnot almmi Ipmila,/su árbmugasvuohta bistá agálaččat. </verse>
      </chapter>
      <chapter number="137">
        <verse number="1">Babylona eanuid gáttiin mii čohkkáimet ja čieruimet/go muittašeimmet Siona. </verse>
        <verse number="2">Dan eatnama sieđggaide/mii heaŋggasteimmet lyraideamet. </verse>
        <verse number="3">Sii guđet dolle min fáŋgan, dáhtto min lávlut,/min givssideaddjit gáibidedje mis ilu:/«Lávlot midjiide Siona lávlagiid!» </verse>
        <verse number="4">Mo mii sáhtášeimmet lávlut Hearrá lávlaga/amas eatnamis? </verse>
        <verse number="5">Jos mun vajáldahtán du, Jerusalem,/de vajáldahttos mu mu olgeš giehta. </verse>
        <verse number="6">Darvánehkos mu njuovčča guobmái jos in muitte du,/jos mun in ane Jerusalema stuorimus illunan. </verse>
        <verse number="7">Hearrá, muitte Jerusalema lihkuhisvuođa beaivvi,/ja edomlaččaid guđet čurvo: «Gaikkodehket, gaikkodehket,/gitta vuođđudusa rádjái!» </verse>
        <verse number="8">Babylona nieida, don bilideaddji,/ávdugas dat guhte mávssaha dutnje/dan maid don leat dahkan midjiide. </verse>
        <verse number="9">Ávdugas dat guhte váldá du uhca mánážiid/ja cuovku daid bávtti vuostái. </verse>
      </chapter>
      <chapter number="138">
        <verse number="1">Dávveda sálbma. [6] Mun giittán du oppa váimmustan,/mun rámidan du ipmiliid čalmmiid ovddas. </verse>
        <verse number="2">Mun gopmirdan du bassi tempela guvlui/ja rámidan du nama du árbmugasvuođa ja oskkáldasvuođa dihtii./Don leat dahkan namat ja sánát/stuoribun go buot eará. </verse>
        <verse number="3">Dan beaivvi go mun čurvon, don vástidit munnje,/don devdet mu sielu fámuin. </verse>
        <verse number="4">Rámidehkoset buot eatnama gonagasat du, Hearrá,/dasgo sii leat gullan du sániid. </verse>
        <verse number="5">Lávloset Hearrá geainnuid,/dasgo Hearrá hearvásvuohta lea stuoris. </verse>
        <verse number="6">Hearrá lea allat, muhto son geahččá vuollegaččaide,/guhkkin juo son dovdá čeavlás olbmo. </verse>
        <verse number="7">Vaikko mun vádjolan áŧestusas, de don bisuhat mu heakka,/don geiget gieđa mu vašálaččaid moari vuostái,/don beasttát mu olgeš gieđainat. </verse>
        <verse number="8">Hearrá ollašuhttá dagus munnje./Hearrá, du árbmugasvuohta bistá agálaččat./Ale heaittit gieđaidat daguid! </verse>
      </chapter>
      <chapter number="139">
        <verse number="1">Koarrajođiheaddjái. Dávveda sálbma. [6] Hearrá, don suokkardat mu ja dovddat mu. </verse>
        <verse number="2">Čohkkážanba vai čuččožan, de don dieđát dan,/don árvidat mu jurdagiid guhkkin juo. </verse>
        <verse number="3">Váccežanba vai veallážan, de don oainnát dan,/don dovddat buot mu geainnuid. </verse>
        <verse number="4">Hearrá, ovdal go mus lea sátni njuokčama alde,/de don dieđát dan ollásit. </verse>
        <verse number="5">Maŋábeale ja ovddabeale don birastahtát mu,/don leat bidjan gieđat mu ala. </verse>
        <verse number="6">Dat lea munnje menddo ovddolaš,/dat lea ilá allat, mun in árvit dan. </verse>
        <verse number="7">Gosa mun sáhtášin mannat eret du Vuoiŋŋa ovddas?/Gosa báhtarivččen du muođuid ovddas? </verse>
        <verse number="8">Jos manašin bajás albmái, de don leat doppe,/jos lážášin vuoiŋŋastansadján jábmiid áibmui, de don leat doppe. </verse>
        <verse number="9">Jos girdilivččen iđitroađi soajáiguin/ja seivvošin ábi olggumus ravdii, </verse>
        <verse number="10">de doppege du giehta fáhte mu,/du olgeš giehta doallá mu gitta. </verse>
        <verse number="11">Jos mun dajašin: «Čihkos seavdnjadas mu/ja šaddos čuovga mu birra idjan», </verse>
        <verse number="12">de seavdnjadas ii leat dutnje seavdnjat,/idja lea čuovgat dego beaivi/ja seavdnjadas lea dego čuovga. </verse>
        <verse number="13">Dasgo don leat sivdnidan mu monemuččaid,/don gođđet mu eatniheakka siste. </verse>
        <verse number="14">Mun giittán du go lean sivdniduvvon ovddolaš láhkái./Ovddolaččat leat du dagut, mu siellu diehtá dan sakka bures. </verse>
        <verse number="15">Mu dávttit eai lean čihkkojuvvon du ovddas/go mun sivdniduvvojin čiegusvuođas,/go mun duddjojuvvojin eatnama čieŋalvuođas. </verse>
        <verse number="16">Don oidnet mu juo dalle go ledjen ohki,/du girjái ledje juo čállojuvvon buot mu beaivvit/ovdal go oktage dain lei boahtán. </verse>
        <verse number="17">Ipmil, man mávssolaččat du jurdagat leat munnje,/man eatnat lea daid lohku! </verse>
        <verse number="18">Jos lohkagoađášin daid, de dat leat lohkameahttumat dego sáddot,/ja go gearggašin, de livččen ain du luhtte. </verse>
        <verse number="19">Ipmil, vare gottášit ipmilmeahttumiid./Gáidet mu luhtte, sorbmejeaddjit! </verse>
        <verse number="20">Sii sárdnot behtolaččat du birra/ja hupmet giellásiid du vuostái. </verse>
        <verse number="21">Mun vašuhan du vašálaččaid, Hearrá,/mun fasttášan sin guđet čuožžilit du vuostái. </verse>
        <verse number="22">Mun vašuhan sin mearihis vašiin,/sii leat mu vašálaččat. </verse>
        <verse number="23">Suokkar mu, Ipmil, ja dovdda mu váimmu,/geahččal mu ja dovdda mu ráfehis jurdagiid. </verse>
        <verse number="24">Geahča leango mun bahá geainnu alde,/ja láide mu agálašvuođa geainnu mielde. </verse>
      </chapter>
      <chapter number="140">
        <verse number="1">Koarrajođiheaddjái. Dávveda sálbma. </verse>
        <verse number="2">Hearrá, beastte mu bahás olbmuin,/gáhtte mu veahkaválddálaččain, </verse>
        <verse number="3">geat hutket baháid váimmusteaset/ja geat juohke beaivvi hástalit riidui. </verse>
        <verse number="4">Sii leat sadján njuokčameaset dego gearbmašat,/sis lea gearpmašmirko baksamiid vuolde. Sela </verse>
        <verse number="5">Várjal mu, Hearrá, ipmilmeahttumiid gieđain,/gáhtte mu veahkaválddálaččain/guđet áinnas jorralahtášedje mu. </verse>
        <verse number="6">Čeavlás olbmot bidjet gielaid mu ovdii,/suohpáheamit njulgejit fierpmi/ja čatnet gielaid mu ovdii bálgá mielde. Sela </verse>
        <verse number="7">Mun dajan Hearrái: Don leat mu Ipmil,/guldal mu njuoras rohkosa. </verse>
        <verse number="8">Hearrá, mu Hearrá, mu veagalaš beasti,/don várjalat mu oaivvi soađi beaivvi. </verse>
        <verse number="9">Hearrá, ale divtte ipmilmeahttuma oažžut dan maid son sávvá,/ale divtte su áigumušaid ovdánit. Sela </verse>
        <verse number="10">Sii guđet čoagganit mu lusa loktejit oaivvi,/divtte baháid maid sii sárdnot deaividit sin iežaset. </verse>
        <verse number="11">Divtte áhcagas hilaid gahčadit sin ala,/divtte sin gahččat rokkiide/gos eai beasa bajás. </verse>
        <verse number="12">Olmmái geas lea bahás njuovčča/ii oaččo eallit eatnamis./Oasehisvuohta čuvvos veahkaválddálaččaid,/ja deaividehkoset sin huškkastagat huškkastagaid maŋis. </verse>
        <verse number="13">Mun dieđán ahte Hearrá doaimmaha vártnuhemiid ášši/ja veahkeha váivvášiid vuoigatvuhtii. </verse>
        <verse number="14">Vanhurskásat rámidit du nama,/vuoigatlaččat besset ássat du muođuid ovddas. </verse>
      </chapter>
      <chapter number="141">
        <verse number="1">Dávveda sálbma. [6] Hearrá, mun čuorvvun du./Gáhča munnje veahkkin,/guldal mu jiena go mun čuorvvun du! </verse>
        <verse number="2">Divtte mu rohkosa leat suovas du muođuid ovddas,/lehkoset mu bajiduvvon gieđat eahketoaffar. </verse>
        <verse number="3">Hearrá, bija gáhttejeaddji mu njálmmi ovdii,/gáhtte mu baksamiid uvssa. </verse>
        <verse number="4">Ale divtte mu váimmu jorrat bahávuhtii,/dahkat ipmilmeahttun daguid vearredahkkiiguin,/alege divtte mu borrat sin njálgga borramušaid. </verse>
        <verse number="5">Vanhurskkis oažžu cábmit/ja bagadit mu ráhkisvuođas,/muhto ipmilmeahttumat eai oaččo golggahit oljju mu oaivvi ala./Mun anán álo rohkosa sin bahávuođa vuostái. </verse>
        <verse number="6">Sin oaivámuččat norddastuvvojit báktedardda badjel,/sii áddejit man láđđásat ledje mu sánit. </verse>
        <verse number="7">Nugo olmmoš jorgu ja guohkká eatnama,/nu sin dávttit biđgejuvvojit/jábmiid áimmu njielu lusa. </verse>
        <verse number="8">Hearrá, mu Hearrá, mu čalmmit gehččet dutnje,/dutnje mun dorvvastan./Ale divtte mu eallima mannat duššás. </verse>
        <verse number="9">Gájo mu gielas man sii bidjet mu ovdii,/vearredahkkiid gillariin. </verse>
        <verse number="10">Divtte ipmilmeahttumiid darvánit firpmiidasaset,/muhto mu beassat dearvan meaddil. </verse>
      </chapter>
      <chapter number="142">
        <verse number="1">Dávveda máhttáhansálbma, dalle go son lei bákteráiggis. Rohkos. </verse>
        <verse number="2">Alla jienain mun čuorvvun Hearrá,/alla jienain mun rohkadalan sus árpmu. </verse>
        <verse number="3">Mun golggahan váidalusa su muođuid ovdii,/muitalan sutnje iežan heađi. </verse>
        <verse number="4">Go mu vuoigŋa vuoimmehuvvá,/de don dovddat mu bálgá./Dan geainnu ala man mun vádjolan,/sii leat čiehkan gielaid mu ovdii. </verse>
        <verse number="5">Mun geahčan olgeš beallái ja várdán,/muhto ii oktage dovdda mu./Mus ii leat suodji gosa báhtarit,/ii oktage beroš mus. </verse>
        <verse number="6">Hearrá, mun čuorvvun du,/ja cealkkán: Don leat mu suodji,/mu oassi ealli olbmuid eatnamis. </verse>
        <verse number="7">Guldal mu váidalusčuorvasa,/dasgo mun lean vártnuheapmi./Beastte mu doarrádalliin,/sii leat munnje ilá gievrrat. </verse>
        <verse number="8">Doalvvo mu eret giddagasas,/vai mun beasan máidnut du nama./Vanhurskásat čoagganit mu birra,/dasgo don dagat buriid munnje. </verse>
      </chapter>
      <chapter number="143">
        <verse number="1">Dávveda sálbma. [6] Hearrá, gula mu rohkosa, guldal mu njuoras átnuma,/vástit munnje, don oskkáldas, don guhte leat vanhurskkis. </verse>
        <verse number="2">Ale doalvvo bálvaleaddját rievtti ovdii,/dasgo ii oktage leat vanhurskkis du ovddas. </verse>
        <verse number="3">Vašálaš doarrádallá mu ja časká mu eatnamii./Son bidjá mu seavdnjadassii,/dego áigá juo jápmán olbmuid. </verse>
        <verse number="4">Mu vuoigŋa vuoimmehuvvá,/mu váibmu stirdu balus. </verse>
        <verse number="5">Mun muittán dološ beivviid,/jurddašan buot du daguid/ja suokkardan du gieđaid duoji. </verse>
        <verse number="6">Mun geaigguhan gieđaidan du guvlui,/mu siellu áibbaša du/dego goikan eana čázi. Sela </verse>
        <verse number="7">Doama vástidit munnje, Hearrá,/mu vuoigŋa roahpána./Ale čiega mus muođuidat,/aman šaddat sin láhkásažžan guđet leat mannan hávdái. </verse>
        <verse number="8">Divtte mu muosáhit du árbmugasvuođa juohke iđida,/dasgo dutnje mun dorvvastan./Oahpat mu dovdat geainnu man vádjolit,/dasgo mun bajidan sillon du guvlui. </verse>
        <verse number="9">Hearrá, beastte mu mu vašálaččain,/mun ozan suoji du luhtte. </verse>
        <verse number="10">Oahpat mu dahkat du dáhtu, dasgo don leat mu Ipmil./Du buorre Vuoigŋa láidejehkos mu/dássidis eatnamis. </verse>
        <verse number="11">Hearrá, bisut mu heakkas namat dihtii./Láide mu vanhurskkisvuođastat áŧestusas eret. </verse>
        <verse number="12">Duššat mu vašálaččaid, don oskkáldas,/heavat buohkaid geat bivdet mu heakka,/dasgo mun lean du bálvaleaddji. </verse>
      </chapter>
      <chapter number="144">
        <verse number="1">Dávveda sálbma. [6] Máidnojuvvon lehkos Hearrá, mu bákti,/guhte oahpaha mu gieđaid doarrut ja mu suorpmaid soahtat. </verse>
        <verse number="2">Hearrá, mu árbmugasvuohta ja mu ladni,/mu toardna ja mu beasti,/mu galba ja mu dorvu,/son guhte bidjá álbmogiid mu vuollái. </verse>
        <verse number="3">Hearrá, mii lea olmmoš, go don dovddat su,/olbmománná, go don beroštat sus? </verse>
        <verse number="4">Olmmoš lea dego vuoiŋŋanas,/su beaivvit dego suoivvan mii jávká. </verse>
        <verse number="5">Hearrá, sojat almmát ja njieja vuolás,/guoskkat váriid vai dat borggistit! </verse>
        <verse number="6">Divtte álddagasaid šleađgut ja biđge vašálaččaid./Báže njuolaidat ja moivašuhte sin! </verse>
        <verse number="7">Geige gieđat allagasas,/gájo ja beastte mu čiekŋalis čáziin,/vierrásiid gieđas, </verse>
        <verse number="8">geaid njálbmi hupmá giellásiid,/geaid olgeš giehta lea behtolašvuođa giehta. </verse>
        <verse number="9">Ipmil, mun lávllun dutnje ođđa lávlaga,/čuojahan dutnje logisuonat hárppain, </verse>
        <verse number="10">dutnje guhte attát vuoittu gonagasaide/ja beasttát bálvaleaddját Dávveda./Gájo mu bahá miehkis, </verse>
        <verse number="11">beastte mu vierrásiid gieđas,/geaid njálbmi hupmá giellásiid,/geaid olgeš giehta lea behtolašvuođa giehta. </verse>
        <verse number="12">Min bártnit leat dego šattut/mat nuorravuođa jagiin juo leat olles šattus./Min nieiddat leat dego báccit,/duddjojuvvon šloahta várás. </verse>
        <verse number="13">Min vuorkkát leat dievva,/dain leat buot lágán borramušat./Min sávzzat lasket duhátgeardásaččat,/velá logiduhátgeardásaččat gittiin, </verse>
        <verse number="14">ja min gusat leat buoiddit./Ii leat falleheapmi, ii vuojeheapmi,/eai gullo váidalusčuorvasat min gittiin. </verse>
        <verse number="15">Ávdugas dat álbmot masa geavvá nu,/ávdugas dat álbmot man ipmil lea Hearrá. </verse>
      </chapter>
      <chapter number="145">
        <verse number="1">Dávveda máidnunlávlla. [6] Mun alidan du, mu Ipmil ja gonagas,/ja buressivdnidan du nama agálaš áigái. </verse>
        <verse number="2">Juohke beaivvi mun máinnun du/ja rámidan du nama agálaš áigái. </verse>
        <verse number="3">Stuoris lea Hearrá, sakka rámiduvvon,/guorahallameahttun su stuorisvuohta. </verse>
        <verse number="4">Buolvvas bulvii máidnot du daguid/ja muitalit du veagalaš daguid. </verse>
        <verse number="5">Sii sárdnidit du hearvásvuođa ja alla goarggu,/mun guorahalan du oavdudaguid. </verse>
        <verse number="6">Sii sárdnot man hirpmus du fápmu lea,/mun muitalan du stuorra daguid. </verse>
        <verse number="7">Sii muittašit du stuorra buorrevuođa/ja lávlot ávuin du vanhurskkisvuođa. </verse>
        <verse number="8">Árbmugas ja váibmoláđis lea Hearrá,/son lea gierdavaš, su árbmugasvuohta lea stuoris. </verse>
        <verse number="9">Hearrá lea buorre buohkaide,/váibmoláđis buot sivdnádusaide. </verse>
        <verse number="10">Oppa du sivdnádus giitá du, Hearrá,/buot ipmilbalolaččat máidnot du. </verse>
        <verse number="11">Sii sárdnot man hearvái du riika lea,/sárdnidit du fámu, </verse>
        <verse number="12">vai olbmot dovddiidit du fámu/ja du riikka gudni ja hearvásvuođa. </verse>
        <verse number="13">Du riika bissu agálašvuhtii,/du hearrávuohta sogas sohkii. 13b Hearrá sátni lea álo luohtehahtti,/son lea oskkáldas buot daguinis. </verse>
        <verse number="14">Hearrá dorje buohkaid guđet gusset,/ja čuoččáldahttá buot heardduhuvvan olbmuid. </verse>
        <verse number="15">Vuorddašemiin buohkat gehččet dutnje,/ja don attát sidjiide borramuša rivttes áigái. </verse>
        <verse number="16">Don rabat gieđat/ja gallehat buot heakkalaččaid buorrevuođastat. </verse>
        <verse number="17">Vanhurskkis lea Hearrá buot vádjolusastis/ja oskkáldas buot daguinis. </verse>
        <verse number="18">Hearrá lea buohkaid lahka guđet čurvot su,/guđet čurvot su duohtavuođas. </verse>
        <verse number="19">Son ollašuhttá ipmilbalolaččaid sávaldagaid,/son gullá sin čuorvasa ja beastá sin. </verse>
        <verse number="20">Hearrá várjala buohkaid guđet ráhkistit su,/muhto ipmilmeahttumiid son duššada. </verse>
        <verse number="21">Mu njálbmi lávlu Hearrá rámádusa,/buot heakkalaččat máidnot su bassi nama agálaš áigái. </verse>
      </chapter>
      <chapter number="146">
        <verse number="1">Halleluja! Mu siellu, máinno Hearrá! </verse>
        <verse number="2">Mun máinnun Hearrá nu guhká go ealán,/ja lávllun Ipmilasan dan botta go lean ain eallimin. </verse>
        <verse number="3">Ale dorvvas oaivámuččaide,/olbmuide geat eai sáhte veahkehit. </verse>
        <verse number="4">Go sii rohttejit heakkaset, de sii šaddet fas muoldan,/dan beaivvi sin áigumušat nohket. </verse>
        <verse number="5">Ávdugas dat gean veahkki lea Jáhkoba Ipmil,/gean doaivva lea Hearrá, su Ipmil. </verse>
        <verse number="6">Son dagai almmi ja eatnama,/meara ja buot mii das lea,/son gáhtte duohtavuođa agálaš áigái. </verse>
        <verse number="7">Son doaimmaha dulbmojuvvon olbmuide vuoigatvuođa,/son addá láibbi sidjiide guđet nelgot,/son čoavdá sin geat leat čadnojuvvon. </verse>
        <verse number="8">Hearrá rahpá čalmmehemiid čalmmiid,/Hearrá čuoččáldahttá sin geat leat heardduhuvvan./Hearrá ráhkista vanhurskásiid. </verse>
        <verse number="9">Hearrá várjala vierrásiid,/son doarju leaskkaid ja oarbásiid,/muhto ipmilmeahttumiid geainnu son dahká mohkkájin. </verse>
        <verse number="10">Hearrá lea gonagas agálaš áigái,/du Ipmil, Sion, sogas sohkii. Halleluja! </verse>
      </chapter>
      <chapter number="147">
        <verse number="1">Halleluja!/Lea buorre lávlut máidnuma min Ipmilii,/čáppa, heivvolaš máidnunlávlaga. </verse>
        <verse number="2">Hearrá hukse Jerusalema,/son čohkke Israela biđgejuvvon álbmoga. </verse>
        <verse number="3">Son dearvvašmahttá sin geaid váibmu lea cuovkanan/ja čatná sin háviid. </verse>
        <verse number="4">Son mearrida násttiid logu/ja addá daidda nama. </verse>
        <verse number="5">Min Hearrá lea stuoris ja fámolaš,/su viissisvuohta lea mihtitmeahttun. </verse>
        <verse number="6">Son doarju vártnuhemiid,/muhto ipmilmeahttumiid son vuolida eatnamii. </verse>
        <verse number="7">Lávlot giittuslávlaga Hearrái,/čuojahehket lyrain min Ipmilii. </verse>
        <verse number="8">Son gokčá almmi balvvaiguin,/addá arvvi eatnamii/ja bohciidahttá rásiid váriide. </verse>
        <verse number="9">Hearrá biebmá omiid/ja gáranasčivggaid mat ráhkot. </verse>
        <verse number="10">Ii son beroš heastta givrodagas,/iige olbmá lášmes lávkkiin. </verse>
        <verse number="11">Hearrá ráhkista sin guđet ballet sus/ja vurdet su árbmugasvuođa. </verse>
        <verse number="12">Rámit Hearrá, Jerusalem,/máinno Ipmilat, Sion! </verse>
        <verse number="13">Son nanosmahttá du smarttáid/ja buressivdnida du mánáid du luhtte. </verse>
        <verse number="14">Son addá lihku ja ráfi du eatnamii/ja galleha du buoremus nisuiguin. </verse>
        <verse number="15">Son vuolggaha sánis eatnamii,/johtilit viehká su sátni. </verse>
        <verse number="16">Son diktá muohttaga gahččat dego ulluid,/biđge bizi dego gunaid. </verse>
        <verse number="17">Son suohppu čuorbmasiiddis dego moaluid,/su buolaš jiekŋuda čázi. </verse>
        <verse number="18">Son vuolggaha sánis ja jiekŋa suddá,/son diktá biekkas bossut, ja čázit golget. </verse>
        <verse number="19">Son sárdnidii sánis Jáhkobii,/lágaidis ja duomuidis Israelii. </verse>
        <verse number="20">Nu son ii leat dahkan eará álbmogiidda,/sii eai dovdda su duomuid. Halleluja! </verse>
      </chapter>
      <chapter number="148">
        <verse number="1">Halleluja! Máidnot Hearrá almmis,/máidnot su allagasas. </verse>
        <verse number="2">Máidnot su, buot su eŋgelat,/máinno su, olles su veahka. </verse>
        <verse number="3">Máidnot su, beaivváš ja mánnu,/máidnot su, buot čuovgi násttit. </verse>
        <verse number="4">Máidnot su, almmiid albmi,/dii čázit almmi bajábealde. </verse>
        <verse number="5">Máidnoset dat Hearrá nama,/dasgo son gohčui, ja dat sivdniduvvojedje. </verse>
        <verse number="6">Son attii daidda daid saji agálaš áigái,/son attii daidda lága man eai rihko. </verse>
        <verse number="7">Máidnot Hearrá eatnama alde,/mearraeallit ja buot mearračiekŋalasat, </verse>
        <verse number="8">dolla ja čuorbmasat, muohta ja mierká,/ramádat mii doaimmaha su sániid, </verse>
        <verse number="9">várit ja buot dievát,/šattusmuorat ja buot sederat, </verse>
        <verse number="10">meahcispiret ja juohke lágán šibihat,/njoammut ja girdi lottit, </verse>
        <verse number="11">eatnama gonagasat ja buot álbmogat,/eatnama oaivámuččat ja duopmárat, </verse>
        <verse number="12">nuorra olbmát ja nieiddat,/boarrásat oktan nuoraiguin. </verse>
        <verse number="13">Máidnoset dat Hearrá nama,/dasgo aivve su namma lea aliduvvon,/su allatvuohta lea almmi ja eatnama badjel. </verse>
        <verse number="14">Son lea dahkan álbmogis fámolažžan./Danne buot su ipmilbalolaččat rámidit su,/Israela álbmot mii lea su lahka. Halleluja! </verse>
      </chapter>
      <chapter number="149">
        <verse number="1">Halleluja! Lávlot Hearrái ođđa lávlaga,/rámidehket su ipmilbalolaččaid čoakkalmasas. </verse>
        <verse number="2">Illudehkos Israel sivdnideaddjistis,/ávvudehkoset Siona mánát gonagasaset. </verse>
        <verse number="3">Máidnoset su nama dánsumiin,/lávloset sutnje rumbbuin ja lyrain. </verse>
        <verse number="4">Dasgo Hearrá ráhkista iežas álbmoga,/son čiŋaha vártnuhemiid vuoittuin. </verse>
        <verse number="5">Illudehkoset ipmilbalolaččat ávuin,/čurvoset ilus ihkku. </verse>
        <verse number="6">Sin njálmmis čuodjá máidnunlávlla Ipmilii,/sin gieđas lea guovtteávjjot miehkki. </verse>
        <verse number="7">Sii mávssahit álbmogiidda/ja ráŋggáštit čearddaid, </verse>
        <verse number="8">sii čatnet sin gonagasaid láhkkiiguin/ja bidjet sin oaivámuččaid ruvddiide. </verse>
        <verse number="9">Sii ollašuhttet dan duomu mii lea mearriduvvon,/gudnin buot su ipmilbalolaččaide. Halleluja! </verse>
      </chapter>
      <chapter number="150">
        <verse number="1">Halleluja! Máidnot Ipmila su bassi báikkis,/rámidehket su su alla almmis. </verse>
        <verse number="2">Máidnot su su fámolaš daguid dihtii,/máidnot su su stuorra válddi dihtii. </verse>
        <verse number="3">Máidnot su čuoddji dorvviin,/máidnot su hárppain ja lyrain. </verse>
        <verse number="4">Máidnot su rumbbuin ja dánsumiin,/máidnot su streaŋgačuojanasain ja njurggonasain. </verse>
        <verse number="5">Máidnot su čuoddji symbálaiguin,/máidnot su čuojaheaddji symbálaiguin. </verse>
        <verse number="6">Buot mas lea vuoiŋŋanas, máidnos Hearrá. Halleluja! </verse>
      </chapter>
    </book>
  </body>
</document>
