<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
    <body>
    <p>Finnmárkkuláhka
– bajásčuvgehus
</p>
    <p>Ovdasánit
Stuorradiggi mearridii ođđa finnmárkkulága miessemánus/geassemánus 2005 maŋŋil go Finnmárkku vuoigatvuođadilit leat eatnat jagiid
leamaš eahpečielgasat. Sámediggi ja Finnmárkku fylkkadiggi ledje
mielde hábmemin lága ráđđádallamiin Stuorradikkiin. Ráđđehus lea
dorjon ráđđehusa jagi 2003 láhkaevttohusa viiddideami, man Stuorradikki gieđahallan mielddisbuvttii.
Lága lea mearridan stuorra ja politihkalaš rájiid rastideaddji eanetlohku
Stuorradikkis nu mo sihke Sámediggi ja fylkkadiggi ledje ávžžuhan.
Das lea nappo oadjebas demokráhtalaš vuođđu, mii addá buori
vuolggasaji ođđa Finnmárkkuopmodahkii ja vuoigatvuođaid boahttevaš
čielgamii. Moai jáhkke Finnmárkkulága šaddat ávkin buot Finnmárkku
ássiide, sámi álbmogii ja oppa Norgii.
Sámerievtti ovdáneapmi lea dahkan vuđđosa Finnmárkkuláhkii, muhto
láhka lea hábmejuvvon nu ahte addá oadjebasvuođa ja vejolašvuođaid
buot finnmárkolaččaide. Eanavuođđu mii galgá sirdojuvvot stáhtalaš
eaiggátvuođas Finnmárkkuopmodaga bokte, šaddá buot fylkka ássiid
oktasašopmodahkan. Oktagaslaš (individuála) ja oktasaš (kollektiiva)
vuoigatvuođat galget čielggaduvvot riikkagottálaš rievtti vuođul. Geavaheapmi dat lohkko – iige geavaheaddji čearddalaš gullevašvuohta.
Buot Finnmárkku ássit ožžot vuoigatvuođa ávkkástallat luondduvalljodagain Finnmárkkuopmodaga eatnamiin. Maiddái sii geat ásset olggobealde Finnmárkku, ožžot láhkamearriduvvon lobi bivdit Finnmárkkuopmodaga eatnamiin.
Dát dieđihangihpa čuvge lága buot Finnmárkku viessogácciide. Gihppaga leat Justiisadepartemeanta ja Gielda- ja guovlodepartemeanta
ráhkadan, ja dat lea oassi stuorát dieđihanbarggus mii galgá čađahuvvot
Sámedikki, Finnmárkku fylkkadikki ja departemeanttaid lagas ovttasbarggu bokte.
Olggosaddán:
Justiisa- ja politiijadepartemeanta
Gielda- ja guovlodepartemeanta
Dieđihangihpa juogaduvvo buot
Finmárkku viessogácciide. Dan gávdná
maiddái interneahtas: www.jd.dep.no
Publikašuvdnanummir: G-0381 B+S
Buot govat: Samfoto
Grafalaš hábmen: Sissel Sandve
Deaddileapmi: Zoom Grafisk AS
08/2005 – preantalohku 35.000
</p>
    <p>2
</p>
    <p>Odd Einar Dørum
</p>
    <p>Erna Solberg
</p>
    <p>Justiisaministtar
</p>
    <p>Gielda- ja guovloministtar
</p>
  </body>
</document>
